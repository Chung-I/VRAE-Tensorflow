寺北聞湘浪，窗南見岳雲。自然高日用，何要出人群。瓦滴殘松雨，香爐匝印文。近年精易道，疑者曉紛紛。
超達陶子性，留琴不設弦。覓句朝忘食，傾杯夜廢眠。愛月影為伴，吟風聲自連。聽此鶯飛谷，心懷迷遠川。
傍海皆荒服，分符重漢臣。雲山百越路，市井十洲人。執玉來朝遠，還珠入貢頻。連年不見雪，到處即行春。
到家方坐夏，柳巷對兄禪。雨斷蕪城路，虹分建鄴天。赴齋隨野鶴，迎水上漁船。終擬歸何處，三湘思渺然。
乍起衣猶冷，微吟帽半欹。霜凝南屋瓦，鷄唱後園枝。洛水碧雲曉，吳宮黃葉時。兩傳千里意，書札不如詩。
楊柳縈橋綠，玫瑰拂地紅。綉衫金騕褭，花髻玉瓏璁。宿雨香潛潤，春流水暗通。畫樓初夢斷，曉日照湘風。
又向夔城去，知難動旅魂。自非亡國客，何慮斷腸猿。灧澦分高仞，瞿塘露淺痕。明年期此約，平穩到荊門。
家風本鉅儒，吏職化雙鳧。啟事才方愜，臨人政自殊。地雄韓上黨，秩比魯中都。拜首春郊夕，離杯莫向隅。
祥光若可求，閨女夜登樓。月露浩方下，河雲凝不流。鉛華潛警曙，機杼暗傳秋。回想斂餘眷，人天俱是愁。
種在法王城，前朝古寺名。瘦根盤地遠，香吹入雲清。鶴動池台影，僧禪雨雪聲。看來人旋老，因此嘆浮生。
無辭一杯酒，昔日與君深。秋色換歸鬢，曙光生別心。桂花山廟冷，楓樹水樓陰。此路千餘里，應勞楚客吟。
未明龍骨駿，幸得到神州。自有千金價，寧忘伯樂酬。雖知殊款段，莫敢比驊騮。若遇追風便，當軒一舉頭。
雖游洛陽道，未識故園花。曉憶東谿雪，晴思冠嶺霞。谷深蘭色秀，村迥柳陰斜。悵望龍門晚，誰知小隱家。
蕭條對秋色，相憶在雲泉。木落病身死，潮平歸思懸。涼鐘山頂寺，暝火渡頭船。此地非吾士，閒留又一年。
湖南通古寺，來往意無涯。欲識雲門路，千峰到若耶。春山子敬宅，古木謝敷家。自可長偕隱，那言相去賒。
送人冠獬豸，值節佩茱萸。均賦征三壤，登車出五湖。水風淒落日，岸葉颯衰蕪。自恨塵中使，何因在路隅。
上巳年光促，中川興緒遙。綠齊山葉滿，紅泄片花銷。泉聲喧後澗，虹影照前橋。遽悲春望遠，江路積波潮。
漢家青史上，計拙是和親。社稷依明主，安危托婦人。豈能將玉貌，便擬靜胡塵。地下千年骨，誰為輔佐臣。
露白草猶青，淮舟倚岸停。風帆幾處客，天地兩河星。樹靜禽眠草，沙寒鹿過汀。明朝誰結伴，直去泛滄溟。
鳳剎侵雲半，虹旌倚日邊。散花多寶塔，張樂布金田。時菊芳仙醖，秋蘭動睿篇。香街稍欲晚，清蹕扈歸天。
守歲多然燭，通宵莫掩扉。客愁當暗滿，春色向明歸。玉鬥巡初匝，銀河落漸微。開正獻歲酒，千里間庭闈。
樹夾炎風路，行人正午稀。初蟬數聲起，戲蝶一團飛。日色欺清鏡，槐膏點白衣。無成歸故里，自覺少光輝。
逸格格難及，半先相遇稀。落花方滿地，一局到斜暉。褚胤死不死，將軍飛已飛。今朝慚一行，無以造玄微。
戎馬交馳際，柴門老病身。把君詩過日，念此別驚神。地闊峨眉晚，天高峴首春。為于耆舊內，試覓姓龐人。
漢苑殘花別，吳江盛夏來。唯看萬樹合，不見一枝開。水色饒湘浦，灘聲怯建溪。淚流回月上，可得更猿啼。
行春日已曉，桂楫逐寒煙。轉曲遙峰出，看濤極浦連。入京當獻賦，封事更聞天。日日趨黃閣，應忘雲海邊。
洞庭猶在目，青草續為名。宿槳依農事，郵簽報水程。寒冰爭倚薄，雲月遞微明。湖雁雙雙起，人來故北征。
旅遊無近遠，要自別魂銷。官柳鄉愁亂，春山客路遙。伴行芳草遠，緣興野花飄。計日功成後，還將輔聖朝。
玉人垂玉鞭，百騎帶櫜鞬。從賞野郵靜，獻新秋果鮮。塞屯豐雨雪，虜帳失山川。遙想稱觴後，唯當共被眠。
黃鶴煙雲去，青江琴酒同。離帆方楚越，溝水復西東。芙蓉生夏浦，楊柳送春風。明日相思處，應對菊花叢。
入衛期之子，吁嗟不少留。情人去何處，淇水日悠悠。恆碣青雲斷，衡漳白露秋。知君心許國，不是愛封侯。
西望煙綿樹，愁君上蜀時。同林息商客，隔棧見罛師。石滑羊腸險，山空杜宇悲。琴心正幽怨，莫奏鳳凰詩。
老病貪光景，尋常不下簾。妻愁耽酒僻，人怪考詩嚴。小婢偷紅紙，嬌兒弄白髯。有時看舊卷，未免意中嫌。
楚塞三湘接，荊門九派通。江流天地外，山色有無中。郡邑浮前浦，波瀾動遠空。襄陽好風日，留醉與山翁。
藉草與行莎，相看日未斜。斷崖分鳥道，疏樹見人家。望遠臨孤石，吟余落片霞。野情看不足，歸路思猶賒。
深秋更漏長，滴盡銀台燭。獨步出幽閨，月晃波澄綠。菱荷風乍觸，一對鴛鴦宿。虛棹玉釵驚，驚起還相續。
筮算重重吉，良期詎可遷。不同牛女夜，是配鳳凰年。佩玉春風裡，題章蠟燭前。詩書與箴訓，夫哲又妻賢。
覊棲愁霖中，缺宅屋木惡。荷傾還驚魚，竹滴復觸鶴。閒僧千聲琴，宿客一笈藥。悠然思夫君，忽憶蠟屐著。
明日添一歲，端憂奈爾何。沖寒出洞口，猶校夕陽多。莫話傷心事，投春滿鬢霜。慇勤共尊酒，今歲只殘陽。
台閣升高位，園林隔舊鄉。忽聞歌棣萼，還比報瓊芳。門向宜春近，郊連禦宿長。德星常有會，相望在文昌。
莫信梅花發，由來謾報春。不才充野客，扶病送朝臣。闕下搖青珮，洲邊采白蘋。臨流不痛飲，鷗鳥也欺人。
風吹沙海雪，漸作柳園春。宛轉隨香騎，輕盈伴玉人。歌疑郢中客，態比洛川神。今日南歸楚，雙飛似入秦。
舊寺長桐孫，朝天是聖恩。謝公詩更老，蕭傅道方尊。白法知深得，蒼生要重論。若為將此望，心地向空門。
高堂新月明，虛殿夕風清。素影紗窗霽，浮涼羽扇輕。稍隨微露滴，漸逐曉參橫。遙憶雲中詠，蕭條空復情。
古剎一幡斜，吹門水過沙。數聲鐘裡飯，雙影樹間茶。落日窮荒雨，微風古塹花。何當戴豸客，復此問生涯。
潯陽白司馬，夜送孟功曹。江暗管弦急，樓明燈火高。湖波翻似箭，霜草殺如刀。且莫開徵棹，陰風正怒號。
青闕朝初退，白雲遙在天。非關取雷雨，故欲伴神仙。泛灧鵷池曲，飄颻瑣闥前。猶多遠山意，幸入侍臣篇。
登車誤相遠，談笑亦何因。路入瀟湘樹，書隨巴蜀人。斂衣寒犯雪，傾篋病看春。莫負髫年志，清朝作獻臣。
漢渚常多別，山橋忽重遊。向雲迎翠輦，當月拜珠旒。寢幌凝宵態，妝奩閉曉愁。不堪鳴杼日，空對白榆秋。
萬事竟蹉跎，重泉恨若何。官臨環衛小，身逐轉蓬多。麗藻嘗專席，閒情慾爛柯。春風宛陵路，丹旐在滄波。
西風吹遠蟬，驛路在雲邊。獨夢諸山外，高談大旆前。夜燈分楚塞，秋角滿湘船。郡邑多岩竇，何方便學仙。
去去玉關路，省君曾未行。塞深多伏寇，時靜亦屯兵。雪每先秋降，花嘗近夏生。閒陪射鵰將，應到受降城。
戰馬昔紛紛，風驚嵩少塵。全家南渡遠，舊友北來頻。罷酒松筠晚，賦詩楊柳春。誰言今夜月，同是洛陽人。
平生閒放久，野鹿許為群。居止鄰西嶽，軒窗度白雲。齋心飯松子，話道接茅君。漢主恩情去，空山起夕氛。
出守滄州去，西風送旆旌。路遙經幾郡，地盡到孤城。拜廟千山綠，登樓遍海清。何人共東望，日向積濤生。
白馬東北來，空鞍貫雙箭。可憐馬上郎，意氣今誰見。近時主將戮，中夜商於戰。喪亂死多門，嗚呼淚如霰。
避地依真境，安閒似舊溪。干戈百里外，泉石亂峰西。草瑞香難歇，松靈蓋盡低。尋應報休馬，瓶錫向南攜。
掛瓢余隱舜，負鼎爾干湯。竹葉離樽滿，桃花別路長。低河耿秋色，落月抱寒光。素書如可嗣，幽谷佇賓行。
鄰里朝光遍，披衣夜醉醒。庖廚非舊火，林木發新青。接果移天性，疏泉逐地形。清明來幾日，戴勝已堪聽。
泉齊嶺鳥飛，雨熟荔枝肥。南鬥看應近，北人來恐稀。潮浮廉使宴，珠照島僧歸。幕下逢遷拜，何官着茜衣。
花宮城郭內，師住亦清涼。何必天台寺，幽禪瀑布房。簟舒湘竹滑，茗煮蜀芽香。更看道高處，君侯題翠梁。
誰寄湘南信，陰窗硯起津。燒痕碑入集，海角寺留真。樓憩長空鳥，鐘驚半闕人。禦溝圓月會，似在草堂身。
滿庭多種藥，入裡作山家。終日能留客，凌寒亦對花。海鷗過竹嶼，門柳拂江沙。知爾卑棲意，題詩美白華。
岩壑轉微徑，雲林隱法堂。羽人飛奏樂，天女跪焚香。竹外峰偏曙，藤陰水更涼。欲知禪坐久，行路長春芳。
枝聳碧雲端，根侵蘚壁盤。幾經良匠顧，猶作散材看。雪積花開少，風多子落干。空存後凋色，歲晚出林巒。
月露發光彩，此時方見秋。夜涼金氣應，天靜火星流。蛩響偏依井，螢飛直過樓。相知盡白首，清景復追游。
極頂雲兼凍，孤城露洗初。共辭嵩少雪，久絶貝多書。遠照雁行細，寒條狖掛虛。分泉煎月色，憶就茗林居。
朦朧南溟月，洶湧出雲濤。下射長鯨眼，遙分玉兔毫。勢來星斗動，路越青冥高。竟夕瞻光彩，昂頭把白醪。
蜀嚴化已久，沉冥空所思。嘗聞賣卜處，猶憶下簾時。驅傳應經此，懷賢倘問之。歸來說往事，歷歷偶心期。
故人為吏隱，高臥簿書間。繞院唯栽藥，逢僧只說山。此宵歡不接，窮歲信空還。何計相尋去，嚴風雪滿關。
洛京千里近，離緒亦紛紛。文憲芙蓉沼，元方羔雁群。河關連鞏樹，嵩少接秦雲。獨有臨風思，睽攜不可聞。
晏來知養氣，度日語時稀。到處留丹井，終寒不絮衣。病鄉多惠藥，鬼俗有符威。自說身輕健，今年數夢飛。
行李事寒天，東來聘禮全。州當定鼎處，人去偃戈年。雷雨依嵩嶺，桑麻接楚田。遙知清夜作，不是借戎篇。
褎然三五寸，生必依岩洞。寒恐結紅鉛，暖疑銷紫汞。圓如玉軸光，脆似瓊英凍。每為遇之疏，南山掛幽夢。
笑破人間事，吾徒莫自欺。解吟僧亦俗，愛舞鶴終卑。竹上題幽夢，溪邊約敵棋。舊山歸有阻，不是故遲遲。
留春春竟去，春去花如此。蝶舞繞應稀，鳥驚飛詎已。衰紅辭故萼，繁綠扶雕蕊。自委不勝愁，庭風那更起。
筮仕無中秩，歸耕有外臣。人歌小歲酒，花舞大唐春。草色迷三徑，風光動四鄰。願得長如此，年年物候新。
衡岳去都忘，清吟戀省郎。淹留才半月，酬唱頗盈箱。雪長松檉格，茶添語話香。因論樂安子，年少老篇章。
玉宇含清露，香籠散輕煙。應當結沉抱，難從茲夕眠。夕漏起遙恨，蟲響亂秋陰。反覆相思字，中有故人心。
昔吾游箕山，朅來涉潁水。復有許由廟，迢迢白雲裡。聞君佐繁昌，臨風悵懷此。儻到平輿泉，寄謝幹將裡。
聞道軍書至，揚鞭不問家。虜雲連白草，漢月到黃沙。汗馬河源飲，燒羌隴坻遮。翩翩新結束，去逐李輕車。
永夜誰能守，覊心不放眠。挑燈猶故歲，聽角已新年。出谷空嗟晚，銜杯尚愧先。晚來辭逆旅，雪涕野槐天。
何事東南客，忘機一釣竿。酒香開瓮老，湖色對門寒。向郭青山送，臨池白鳥看。見君能浪跡，予亦厭微官。
進酒忘憂觀，簫韶喜降臨。帝堯敦族禮，王季友兄心。竹院龍鳴笛，梧宮鳳繞林。大風將小雅，一字盡千金。
海雨洗塵埃，月從空碧來。水光籠草樹，練影掛樓台。皓曜迷鯨目，晶熒失蚌胎。宵分憑檻望，應合見蓬萊。
綠樹蔭青苔，柴門臨水開。簟涼初熟麥，枕膩乍經梅。魚躍海風起，鼉鳴江雨來。佳人竟何處，日夕上樓台。
側弁向清漪，門中夕照移。異源生暗石，疊響落秋池。葉擁沙痕沒，流回草蔓隨。泠泠無限意，不獨遠公知。
百里聞雷震，鳴弦暫輟彈。府中連騎出，江上待潮觀。照日秋雲迥，浮天渤澥寬。驚濤來似雪，一坐凜生寒。
潦倒門前客，閒眠歲又殘。連天數峰雪，終日與誰看。萬丈高松古，千尋落水寒。仍聞有新作，懶寄入長安。
萬丈洪泉落，迢迢半紫氛。奔飛流雜樹，灑落出重雲。日照虹蜺似，天清風雨聞。靈山多秀色，空水共氤氳。
遠岸平如剪，澄江靜似鋪。紫鱗仙客馭，金顆李衡奴。冷疊群山闊，清涵萬象殊。嚴陵亦高見，歸臥是良圖。
夏口本吳頭，重城據上游。戈船轉江漢，風月宿汀洲。執憲傾民望，銜恩赴主憂。誰知舊寮屬，攀餞淚仍流。
漫把參同契，難燒伏火砂。有時成白首，無處問黃芽。幻世如泡影，浮生抵眼花。唯將綠醅酒，且替紫河車。
離群方歲晏，謫宦在天涯。暮雪同行少，寒潮欲上遲。海鷗知吏傲，砂鶴見人衰。只畏生秋草，西歸亦未期。
我有古時鏡，初自壞陵得。蛟龍猶泥蟠，魑魅幸月蝕。摩久見菱蕊，青於藍水色。贈君將照色，無使心受惑。
山行侵夜到，雲竇一星燈。草動蛇尋穴，枝搖鼠上藤。背風開藥灶，向月展漁罾。明日前溪路，煙蘿更幾層。
吏曹難茂宰，主意念疲人。更事文犀節，還過白馬津。雲間辭北闕，樹裡出西秦。為報陶明府，裁書莫厭貧。
渭水流關內，終南在日邊。膽銷豺虎窟，淚入犬羊天。起晚堪從事，行遲更學仙。鏡中衰謝色，萬一故人憐。
亂後誰歸得，他鄉勝故鄉。直為心厄苦，久念與存亡。汝書猶在壁，汝妾已辭房。舊犬知愁恨，垂頭傍我床。
巉岩玉九株，秀濕掩蒼梧。祥瑞久不出，羲軒消得無。雨和高瀑濁，燒熁大櫧枯。到此思歸去，迢迢隔五湖。
深閉竹間扉，靜掃松下地。獨嘯晚風前，何人知此意。看山盡日坐，枕帙移時睡。誰能從我游，使君心無事。
春夢亂不記，春原登已重。青門弄煙柳，紫閣舞雲松。拂硯輕冰散，開尊綠酎濃。無悰托詩遣，吟罷更無悰。
魯客多歸興，居人悵別情。雨餘衫袖冷，風急馬蹄輕。秋草靈光殿，寒雲曲阜城。知君拜親後，少婦下機迎。
良宵復杪秋，把酒說覊游。落木東西別，寒萍遠近流。蕭條旅館月，寂歷曙更籌。不是仇梅至，何人問百憂。
微官易得罪，謫去濟川陰。執政方持法，明君照此心。閭閻河潤上，井邑海雲深。縱有歸來日，各愁年鬢侵。
已失巴陵雨，猶逢蜀阪泥。天開斜景遍，山出晚雲低。餘濕猶沾草，殘流尚入溪。今宵有明月，鄉思遠淒淒。
令節成吾老，他時見汝心。浮生看物變，為恨與年深。長葛書難得，江州涕不禁。團圓思弟妹，行坐白頭吟。
特建青油幕，量分紫禁師。自然知召子，不用問從誰。文武輕車少，腥膻左衽衰。北風如有寄，畫取受降時。
長安清渭東，遊子跡重重。此去紅塵路，難尋君馬蹤。昔時輕一別，漸老貴相逢。應戀嵩陽住，嵩陽饒古松。
出門山未曙，風葉暗蕭蕭。月影臨荒柵，泉聲近廢橋。歲經秋後役，程在洛中遙。寄謝金門侶，弓旌誤見招。
感極都無夢，魂銷轉易驚。風簾半鈎落，秋月滿床明。悵望臨階坐，沉吟繞樹行。孤琴在幽匣，時迸斷弦聲。
一宿金山寺，超然離世群。僧歸夜船月，龍出曉堂雲。樹色中流見，鐘聲兩岸聞。翻思在朝市，終日醉醺醺。
夢罷更開戶，寒泉聲隔雲。共誰尋最遠，獨自坐偏聞。岩際和風滴，溪中泛月分。豈知當此夜，流唸到江濆。
風暖日暾暾，黃鸝飛近村。花明潘子縣，柳暗陶公門。藥碗搖山影，魚竿帶水痕。南橋車馬客，何事苦喧喧。
天中洛陽道，海上使君歸。拂霧趨金殿，焚香入瑣闈。山亭傾別酒，野服間朝衣。他日思朱鷺，知從小苑飛。
新剃青頭髮，生來未掃眉。身輕禮拜穩，心慢記經遲。喚起猶侵曉，催齋已過時。春晴階下立，私地弄花枝。
渺渺水雲外，別來音信稀。因逢過江使，卻寄在家衣。問路更愁遠，逢人空說歸。今朝薊城北，又見塞鴻飛。
相如愧許詢，寥落向溪濱。竹馬兒猶小，荊釵婦慣貧。獨愁憂過日，多病不如人。莫怪青袍選，長安隱舊春。
池畔最平處，樹陰新合時。移床解衣帶，坐任清風吹。舉棹鳥先覺，垂綸魚未知。前頭何所有，一卷晉公詩。
路長春欲盡，歌怨酒初酣。白社蓮宮北，青袍桂水南。驛行盤鳥道，船宿避龍潭。真得詩人趣，煙霞處處諳。
四面杉蘿合，空堂畫老仙。蠹根停雪水，曲角積茶煙。道至心極盡，宵晴瑟韻全。暫來還又去，未得坐經年。
一曲大河聲，全家幾日行。從容長約夜，差互忽離城。鎮北胡沙淺，途中霍岳橫。相逢莫已訊，詩雅負雄名。
獨坐思千里，春庭曉景長。鶯喧翡翠幕，柳覆郁金堂。舞蝶縈愁緒，繁花對靚妝。深情托瑤瑟，弦斷不成章。
上方鳴夕磬，林下一僧還。密行傳人少，禪心對虎閒。青松臨古路，白月滿寒山。舊識窗前桂，經霜更待攀。
莫問桑田事，但看桑落洲。數家新住處，昔日大江流。古岸崩欲盡，平沙長未休。想應百年後，人世更悠悠。
縹竹湘南美，吾師尚毀形。仍留負霜節，不變在林青。每入楊枝手，因談貝葉經。誰期沃州講，持此別東亭。
萬人曾戰死，幾處見休兵。井邑初安堵，兒童未長成。涼風吹古木，野火入殘營。牢落千餘裡，山空水復清。
東遊誰見待，盡室寄長安。別後葉頻落，去程山已寒。大河風色度，曠野燒煙殘。匣有青銅鏡，時將照鬢看。
今夜初聽雨，江南杜若青。功名何鹵莽，兄弟總凋零。夢遠愁蝴蝶，情深愧鶺鴒。撫孤終日意，身世尚流萍。
日下四山陰，山庭嵐氣侵。牛羊歸徑險，鳥雀聚枝深。正枕當星劍，收書動玉琴。半扉開燭影，欲掩見清砧。
一作江南守，江林三四春。相鳴不及鳥，相樂喜關人。日守朱絲直，年催華髮新。淮陽只有臥，持此度芳辰。
何必老林泉，冥心便是禪。講時開院去，齋後下簾眠。鏡朗燈分焰，香銷印絶煙。真乘不可到，雲盡月明天。
巴東三峽盡，曠望九江開。楚塞雲中出，荊門水上來。魚龍潛嘯雨，鳧雁動成雷。南國秋風晚，客思幾悠哉。
聞君有美酒，與我正相宜。溢瓮清如水，黏杯半似脂。豈唯消舊病，且要引新詩。況此便便腹，無非是滿卮。
相見又南北，中宵淚滿襟。旅遊知世薄，貧別覺情深。歌管一尊酒，山川萬里心。此身多在路，休誦異鄉吟。
江邊候館幽，汀鳥暝煙收。客思雖悲月，詩魔又愛秋。聲名都是幻，窮達未能憂。散逸憐漁父，波中漾小舟。
昨夜忽已過，冰輪始覺虧。孤光猶不定，浮世更堪疑。影落澄江海，寒生靜路岐。皎然銀漢外，長有眾星隨。
鐵馬三軍去，金閨二月還。邊愁離上國，春夢失陽關。池水琉璃淨，園花玳瑁斑。歲華空自擲，憂思不勝顏。
窗戶幾層風，清涼碧落中。世人來往別，煙景古今同。列岫橫秦斷，長河極塞空。斜陽越鄉思，天末見歸鴻。
誰識在官意，開門樹色間。尋幽頻宿寺，乞假擬歸山。半白侵吟鬢，微紅見藥顏。不知琴月夜，幾客得同閒。
郊原風日好，百舌弄何頻。小婦秦家女，將軍天上人。鴉歸長郭暮，草映大堤春。客散垂楊下，通橋車馬塵。
星沈萬古痕，孤絶勢無鄰。地窄少留竹，空多剩占雲。釣篷和雨看，樵斧帶霜聞。莫惜尋常到，清風不負人。
城南虜已合，一夜幾重圍。自有金笳引，能沾出塞衣。聽臨關月苦，清入海風微。三奏高樓曉，胡人掩涕歸。
子規啼欲死，君聽固無愁。闕下聲名出，鄉中意氣游。東川橫劍閣，南鬥近刀州。神聖題前字，千人看不休。
餞行詩意厚，惜別獨筵重。解纜城邊柳，還舟海上峰。飲猿當瀨見，浴鳥帶槎逢。吏隱應難逐，為霖是蟄龍。
未知遊子意，何不避炎蒸。幾日到漢水，新蟬鳴杜陵。秋江待得月，夜語恨無僧。巴峽吟過否，連天十二層。
忽驚石榴樹，遠出渡江來。戲問芭蕉葉，何愁心不開。微霜拂宮桂，淒吹掃庭槐。榮盛更如此，慚君獨見哀。
青帝使和氣，吹噓萬國中。發生寧有異，先後自難同。輦草不消力，岩花應費功。年年三十騎，飄入玉蟾宮。
問吉轉征鞍，安仁道姓潘。歸期明主賜，別酒故人歡。珠箔障爐暖，狐裘耐臘寒。汝南遙倚望，早去及春盤。
舊挹金波爽，皆傳玉露秋。關山隨地闊，河漢近人流。谷口樵歸唱，孤城笛起愁。巴童渾不寢，半夜有行舟。
久與寒灰合，人中亦覺閒。重城不鎖夢，每夜自歸山。雨破冥鴻出，桐枯井月還。唯君道心在，來往寂寥間。
通宵亦孤坐，但念舊峰雲。白日還如此，清閒本共君。二毛凋一半，百歲去三分。早晚尋流水，同歸麋鹿群。
信陵門館下，多病有歸思。墜履忘情後，寒灰更濕時。委欄芳蕙晚，憑幾雪髫垂。明日秋關外，單車風雨隨。
宋玉正秋悲，那堪更別離。從來襟上淚，盡作鬢邊絲。永水清如此，袁江色可知。到家黃菊坼，亦莫怪歸遲。
傾幕來華館，淹留二使君。舞移清夜月，歌斷碧空雲。海郡樓台接，江船劍戟分。明時自鶱翥，無復嘆離群。
南齋知數宿，半為木蘭開。晴閣留詩遍，春帆載酒回。煙深揚子宅，雲斷越王台。自有孤舟興，何妨更一來。
河南有歸客，江風繞行襟。送君無塵聽，舞鶴清瑟音。菱蔓綴楚棹，日華正嵩岑。如何謝文學，還起會雲吟。
客舍見春草，忽聞思舊山。看君灞陵去，匹馬成皋還。對酒風與雪，向家河復關。因悲宦遊子，終歲無時閒。
門有醫來往，庭無客送迎。病銷談笑興，老足嘆嗟聲。鶴伴臨池立，人扶下砌行。腳瘡春斷酒，那得有心情。
令節三秋晚，重陽九日歡。仙杯還泛菊，寶饌且調蘭。禦氣雲霄近，乘高宇宙寬。今朝萬壽引，宜向曲中彈。
金門誰奉詔，碧岸獨垂鈎。舊友只樵叟，新交惟野鷗。嘉名懸日月，深谷化陵丘。便可招巢父，長川好飲牛。
縣與白雲連，滄洲況縣前。岳僧同夜坐，江月看秋圓。琴拂莎庭石，茶擔乳洞泉。莫耽雲水興，疲俗待君痊。
仲秋金帝起，五日土行昭。瑞表壬寅露，光傳甲子宵。陰風吹大澤，夢日照昌朝。不獨華封老，千年喜祝堯。
師歸舊山去，此別已淒然。燈影秋江寺，篷聲夜雨船。鷗飛吳市外，麟臥晉陵前。若到東林社，誰人更問禪。
鳴珮隨鵷鷺，登階見冕旒。無能裨聖代，何事別滄洲。閒夜貧還醉，浮名老漸羞。鳳城春欲晚，郎吏憶同遊。
當軒雲月開，清夜故人杯。擁褐覺霜下，抱琴聞雁來。迎風君顧步，臨路我遲回。雙鬢共如此，此歡非易陪。
旦暮餘生在，肌膚十分無。眠寒半榻朽，立月一株枯。夢已隨雙樹，詩猶卻萬夫。名山未歸得，可惜死江湖。
金榜扶丹掖，銀河屬紫閽。那堪將鳳女，還以嫁烏孫。玉就歌中怨，珠辭掌上恩。西戎非我匹，明主至公存。
夜程何處宿，山疊樹層層。孤館閉秋雨，空堂停曙燈。歌慚漁浦客，詩學雁門僧。此意無人識，明朝見李膺。
春風狂似虎，春浪白於鵝。柳密藏煙易，松長見日多。石崖采芝叟，鄉俗摘茶歌。道在無伊鬱，天將奈爾何。
漸漸見苔青，疏疏遍地生。閒穿藤屐起，亂踏石階行。野鳥啼幽樹，名僧笑此情。殘陽竹陰裡，老圃打門聲。
少年足風情，垂鞭賣眼行。帶金師子小，裘錦騏驎獰。選匠裝金鐙，推錢買鈿箏。李陵雖效死，時論得虛名。
巫山峰十二，環合象昭回。俯聽琵琶峽，平看雲雨台。古槎天外落，瀑水日邊來。何忍猿啼夜，荊王枕席開。
圖形期自見，自見卻傷神。已是夢中夢，更逢身外身。水花凝幻質，墨彩染空塵。堪笑予兼爾，俱為未了人。
名士竹林隈，鳴琴寶匣開。風前中散至，月下步兵來。淮海多為室，梁岷舊作台。子期如可聽，山水響餘哀。
寒山上半空，臨眺盡寰中。是日巡遊處，晴光遠近同。川明分渭水，樹暗辨新豐。岩壑清音暮，天歌起大風。
日日西亭上，春留到夏殘。言之離別易，勉以道途難。山出一千里，溪行三百灘。松間樓裡月，秋入五陵看。
重公舊相識，一夕話勞生。藥裹關身病，經函寄道情。岳寒當寺色，灘夜入樓聲。不待移文誚，三年別赤城。
魚骼匠成尊，猶殘海浪痕。外堪欺玳瑁，中可酌崑崙。水繞苔磯曲，山當草閣門。此中醒復醉，何必問乾坤。
故人初未貴，相見得淹留。一自朝天去，因成計日遊。月明應獨醉，葉下肯同愁。因恨劉楨病，空園臥見秋。
寒花開已盡，菊蕊獨盈枝。舊摘人頻異，輕香酒暫隨。地偏初衣夾，山擁更登危。萬國皆戎馬，酣歌淚欲垂。
河岸微退落，柳影微凋疏。船上聽呼稚，堤南趁漉魚。數帆旗去疾，一艇箭回初。曾入相思夢，因憑附遠書。
端居碧雲暮，好鳥啼紅芳。滿郭桃李熟，捲簾風雨香。清吟綉段句，默念芙蓉章。未得歸山去，頻升謝守堂。
五陵豪客多，買酒黃金賤。醉下酒家樓，美人雙翠幰。揮劍邯鄲市，走馬梁王苑。樂事殊未央，年華已雲晚。
星漢夜牢牢，深簾調更高。亂流公莫度，沉骨嫗空嗥。向月輕輪甲，迎風重紉條。不堪聞別引，滄海恨波濤。
孑然南越去，替爾畏前程。見說路岐嶮，不通車馬行。瘴煙迷海色，嶺樹帶猿聲。獨向山家宿，多應鄉思生。
十畝餘蘆葦，新秋看雪霜。世人誰到此，塵念自應忘。斜日風收釣，深秋雨信梁。不知雙闕下，何以謂軒裳。
武陵川路狹，前棹入花林。莫測幽源裡，仙家信幾深。水回青嶂合，雲度綠溪陰。坐聽閒猿嘯，彌清塵外心。
行心寧肯住，南去與誰群。碧落高空處，清秋一片雲。穿林瓶影滅，背雨錫聲分。應笑遊方久，龍鍾楚水濆。
秋次池上館，林塘照南榮。塵衣紛未解，幽思浩已盈。風蓮墜故萼，露菊含晚英。恨為一夕客，愁聽晨鷄鳴。
至業是至寶，莫過心自知。時情如甚暢，天道即無私。入洛霜霰苦，離家蘭菊衰。焚舟不回顧，薄暮又何之。
田翁真快活，婚嫁不離村。州縣供輸罷，追隨鼓笛喧。盤飧同老少，家計共田園。自說身無事，應官有子孫。
度嶺逢朝雪，行看馬跡深。輕標南國瑞，寒慰北人心。皎潔停丹嶂，飄颻映綠林。共君歌樂土，無作白頭吟。
人境年虛擲，仙源日未斜。羡君乘竹杖，辭我隱桃花。鳥去寧知路，雲飛似憶家。莫愁客鬢改，自有紫河車。
荒關無守吏，亦恥白衣過。地廣人耕絶，天寒雁下多。東西方自感，雨雪更相和。日暮聊攄思，搖鞭一放歌。
登科精魯史，為尉及良時。高論窮諸國，長才並幾司。地傾流水疾，山疊過雲遲。暇日琴書畔，何人對手棋。
常疑六合外，未信漆園書。及此聞溪漏，方欣驗尾閭。大哉天地氣，呼吸有盈虛。美石勞相贈，瓊瑰自不如。
砧杵聞秋夜，裁縫寄遠方。聲微漸濕露，響細未經霜。蘭牖唯遮樹，風簾不礙涼。雲中望何處，聽此斷人腸。
行歌入谷口，路盡無人躋。攀崖度絶壑，弄水尋回溪。雲從石上起，客到花間迷。淹留未盡興，日落群峰西。
谷口山多處，君歸不可尋。家貧青史在，身老白雲深。掃雪開松徑，疏泉過竹林。餘生負丘壑，相送亦何心。
夜渡濁河津，衣中劍滿身。兵符劫晉鄙，匕首刺秦人。執事非無膽，高堂念有親。昨緣秦苦趙，來往大梁頻。
松陰連竹影，中有蕪苔井。清風此地多，白日空自永。景陽公幹孫，詩句得真景。勸我不須歸，月出東齋靜。
浩渺行無極，揚帆但信風。雲山過海半，鄉樹入舟中。波定遙天出，沙平遠岸窮。離心寄何處，目擊曙霞東。
北望情何限，南行路轉深。晚帆低荻葉，寒日下楓林。雲白蘭陵渚，煙青建業岑。江天秋向盡，無處不傷心。
朔雪落吳天，從風渡溟渤。海樹成陽春，江沙浩明月。興從剡溪起，思繞樑園發。寄君郢中歌，曲罷心斷絶。
花葉隨天意，江溪共石根。早霞隨類影，寒水各依痕。易下楊朱淚，難招楚客魂。風濤暮不穩，舍棹宿誰門。
何處同嵇懶，吾徒道異諸。本無文字學，何有往來書。岳寺逍遙夢，侯門勉強居。相知在玄契，莫訝八行疏。
延陵稱貴邑，季子有高蹤。古蹟傳多代，仙山管幾峰。微泉聲小雨，異木色深冬。去畢三年秩，新詩篋不容。
津涂臨巨壑，村宇架危岑。堰絶灘聲隱，風交樹影深。江童暮理楫，山女夜調砧。此時故鄉遠，寧知遊子心。
使臣方擁傳，王事遠辭家。震澤逢殘雨，新豐過落花。水萍千葉散，風柳萬條斜。何處看離恨，春江無限沙。
始罷永陽守，復臥潯陽樓。懸檻飄寒雨，危堞侵江流。迨茲聞雁夜，重憶別離秋。徒有盈樽酒，鎮此百端憂。
忽報南昌令，乘驄入郡城。同時趨府客，此日望塵迎。文苑台中妙，冰壺幕下清。洛陽相去遠，猶使故林榮。
暝色赴春愁，歸人南渡頭。渚煙空翠合，灘月碎光流。澧浦饒芳草，滄浪有釣舟。誰知放歌客，此意正悠悠。
雙林彼上人，詩興轉相親。竹裡經聲晚，門前山色春。捲簾苔點淨，下箸藥苗新。記取無生理，歸來問此身。
楚江微雨裡，建業暮鐘時。漠漠帆來重，冥冥鳥去遲。海門深不見，浦樹遠含滋。相送情無限，沾襟比散絲。
單車曾出塞，報國敢邀勛。見逐張征虜，今思霍冠軍。沙平連白雲，蓬捲入黃雲。慷慨倚長劍，高歌一送君。
將星移北洛，神雨避東京。為負剛腸譽，還追強項名。白雲向伊闕，黃葉散昆明。多謝絃歌宰，稀聞桴鼓聲。
芳草復芳草，斷腸還斷腸。自然堪下淚，何必更殘陽。楚岸千萬里，燕鴻三兩行。有家歸不得，況舉別君觴。
露井桃花發，雙雙燕並飛。美人姿態裡，春色上羅衣。自愛頻開鏡，時羞欲掩扉。不知行路客，遙惹五香歸。
此別難重陳，花深複變人。來時梅覆雪，去日柳含春。物候催行客，歸途淑氣新。剡川今已遠，魂夢暗相親。
灼灼青春仲，悠悠白日昇。聲容何足恃，榮吝坐相矜。願與金庭會，將待玉書征。還丹應有術，煙駕共君乘。
出處慚林藪，才微幸一陽。不緣懷片善，豈得近馨香。節亦因人淨，聲從擲地彰。但令筋力在，永願報時昌。
旅竄南方遠，傳聞北使來。舊庭知玉樹，合浦識珠胎。白髮因愁改，丹心託夢回。皇恩若再造，為憶不然灰。
雕宮靜龍漏，綺閣宴公侯。珠簾燭焰動，綉柱水光浮。雲起將歌發，風停與管遒。瑣除任多士，端扆竟何憂。
孤亭臨絶岸，猿鳥識幽蹊。花落曾誰到，詩成獨未題。潮痕經雨在，石筍與杉齊。謝守便登陟，秋來屐齒低。
楚鄉飛鳥沒，獨與碧雲還。破鏡催歸客，殘陽見舊山。詩成流水上，夢盡落花間。儻寄相思字，愁人定解顏。
九月將欲盡，幽叢始綻芳。都緣含正氣，不是背重陽。采去蜂聲遠，尋來蝶路長。王孫歸未晚，猶得泛金觴。
辭僧下水柵，因夢岳鐘聲。遠路獨歸寺，幾時重到城。風高寒葉落，雨絶夜堂清。自說深居後，鄰州亦不行。
緩步出居處，過原邊雁行。夕陽投草木，遠水映蒼茫。野寺同蟾宿，雲溪劚藥嘗。蕭條霜景暮，極目盡堪傷。
遊子雖惜別，一去何時見。飛鳥猶戀巢，萬里亦何遠。妾願化為霜，日日下河梁。若能侵鬢色，先染薄情郎。
書記向丘門，旌幢夾谷尊。從來游幕意，此去並酬恩。雁叫嫌冰合，驄嘶喜雪繁。同為入室士，不覺別銷魂。
良牧征高賞，褰帷問考槃。歲時當正月，甲子入初寒。已聽甘棠頌，欣陪旨酒歡。仍憐門下客，不作布衣看。
禦熱蕉衣健，扶羸竹杖輕。誦經憑檻立，散藥繞廊行。暝槿無風落，秋蟲欲雨鳴。身閒當將息，病亦有心情。
覊貧不易去，此日始西東。旅舍秋霖葉，行人寒草風。酒醒餘恨在，野餞暫游同。莫使禰生刺，空留懷袖中。
關河度幾重，邊色上離容。灞水方為別，沙場又入冬。曙雕回大旆，夕雪沒前峰。漢使多長策，須令遠國從。
蕭蕭北風起，孤棹下江濆。暮客去來盡，春流南北分。萋萋禦亭草，渺渺蕪城雲。相送目千里，空山獨望君。
他日維楨幹，明時懸鏌鋣。江山遙去國，妻子獨還家。離別無嫌遠，沉浮勿強嗟。南登有詞賦，知爾弔長沙。
羽翼摧殘日，郊園寂寞時。曉鷄驚樹雪，寒鶩守冰池。急景忽雲暮，頽年浸已衰。如何匡國分，不與夙心期。
何地離念劇，江皋風雪時。艱難傷遠道，老大怯前期。疇昔行藏計，只將力命推。能令書信數，猶足緩相思。
秦地有吳洲，千檣渭曲頭。人當返照立，水徹故鄉流。落第春難過，窮途日易愁。誰知橋上思，萬里在江樓。
對面不相見，用心同用兵。算人常欲殺，顧己自貪生。得勢侵吞遠，乘危打劫贏。有時逢敵手，當局到深更。
門生故來往，知欲命浮觴。忽奉朝青閣，回車入上陽。落花滿春水，疏柳映新塘。是日歸來暮，勞君奏雅章。
莫言行路難，夷狄如中國。謂言骨肉親，中門如異域。出處全在人，路亦無通塞。門前兩條轍，何處去不得。
譚笑在岩廊，人人盡所長。儀形見山立，文字動星光。日運丹青筆，時看赤白囊。佇聞戎馬息，入賀領鴛行。
飛觀寫春望，開宴坐汀沙。積溜含苔色，晴空蕩日華。歌入平陽第，舞對石崇家。莫慮能騎馬，投轄自停車。
蹇步垂朱綬，華纓映白鬚。何因駐衰老，只有且歡娛。酒興還應在，詩情可便無。登山與臨水，猶未要人扶。
龍山門不遠，鹿苑路非遙。合逐閒身去，何須待客招。年華殘兩鬢，筋骨倦長宵。聞說峰前寺，新修白石橋。
野煙居舍在，曾約此重過。久雨初招客，新田未種禾。夜蟲鳴井浪，春鳥宿庭柯。莫為兒孫役，餘生能幾何。
繁露傳家學，青蓮譯梵書。火風乖四大，文字廢三餘。欹枕晝眠靜，折巾秋鬢疏。武皇思視草，誰許茂陵居。
少年趨盛府，顏色比花枝。范匄非童子，楊修豈小兒。叨陪丈人行，常恐阿戎欺。此去雲霄近，看君逸足馳。
南陌採桑出，誰知妾姓秦。獨憐傾國貌，不負早鶯春。珠履蕩花濕，龍鈎折桂新。使君那駐馬，自有侍中人。
禁省繁華地，含芳自一時。雪英開復落，紅藥植還移。靜想分今昔，頻吟嘆盛衰。多情共如此，爭免鬢成絲。
老僧何處寺，秋夢繞江濱。獨樹月中鶴，孤舟雲外人。榮華長指幻，衰病久觀身。應笑無成者，滄洲垂一輪。
雨引苔侵壁，風驅葉擁階。久留閒客話，宿請老僧齋。酒瓮新陳接，書籤次第排。翛然自有處，搖落不傷懷。
衰容常晚櫛，秋鏡偶新磨。一與清光對，方知白髮多。鬢毛從幻化，心地付頭陀。任意渾成雪，其如似夢何。
幾歲亂軍裡，蔣亭名不銷。無人知舊徑，有藥長新苗。樹宿山禽靜，池通野水遙。何因同此醉，永望思蕭條。
家山臨晚日，海路信歸橈。樹滅渾無岸，風生只有潮。歲窮程未盡，天末國仍遙。已入閩王夢，香花境外邀。
美酒值芳春，醒餘氣益真。降歡時倒履，乘興偶翻巾。徐榻思方建，左車理自均。傲然歌一曲，一醉濯纓人。
衰客慚墨綬，素舸逐秋風。雲雨恩難報，江湖意已終。縣當仙洞口，路出故園東。唯有新離恨，長留夢寐中。
卓哉弦高子，商隱獨摽奇。效謀全鄭國，矯命犒秦師。賞神義不受，存公滅其私。虛心貴無名，遠跡居九夷。
僻居春事好，水曲亂花陰。浪過河移岸，雛成鳥別林。綠錢榆貫重，紅障杏籬深。莫飲宜城酒，愁多醉易沈。
征虜亭邊月，鷄鳴伴客行。可憐何水部，今事謝宣城。風物聊供賞，班資莫系情。同心不同載，留滯為浮名。
自為應仙才，丹砂煉幾回。山秋夢桂樹，月曉憶瑤台。雨雪依岩避，煙雲逐步開。今朝龍仗去，早晚鶴書來。
七十人難到，過三更較稀。占花租野寺，定酒典朝衣。趁醉春多出，貪歡夜未歸。不知親故口，道我是耶非。
蛾眉翻自累，萬里陷窮邊。滴淚胡風起，寬心漢月圓。飛塵長翳日，白草自連天。誰貢和親策，千秋污簡編。
滿軸編新句，翛然大雅風。名因五字得，命合一言通。景盡才難盡，吟終意未終。似逢曹與謝，煙雨思何窮。
高名喧省闥，雅頌出吾唐。疊巘供秋望，無雲到夕陽。自封修藥院，別掃著僧床。幾夢中朝事，依依鵷鷺行。
沐浴前朝像，深秋白髮師。從來居此寺，未省有東池。幽石叢圭片，孤鬆動雪枝。頃曾聽道話，別起遠山思。
秋日黃陂下，孤舟憶共誰。江山三楚分，風雨二妃祠。知己秦貂沒，流年賈鵩悲。中原正兵馬，相見是何時。
世人多恃武，何者是真雄。欲滅黃巾賊，須憑黑槊公。指星憂國計，望氣識天風。明日凌雲上，期君第一功。
吟詩三十載，成此一名難。自有恩門入，全無帝裡歡。湖光愁裡碧，岩景夢中寒。到後松杉月，何人共曉看。
玉立分堯緒，笄年下相門。早加于氏對，偏占館陶恩。淚有潛成血，香無卻返魂。共知何駙馬，垂白抱天孫。
夜久燭花落，淒聲生遠林。有懷嫌會淺，無事又秋深。黃葉歸田夢，白頭行路吟。山中亦可樂，不似此同襟。
兩論久研精，龍安受請行。春城雨雪霽，古寺殿堂明。白髮老僧聽，金毛師子聲。同流有誰共，別著國風清。
叢石橫大江，人言是釣台。水石相衝激，此中為小回。回中浪不惡，復在武昌郭。來客去客船，皆向此中泊。
同氣有三人，分飛在此晨。西馳巴嶺徼，東去洛陽濱。強飲離前酒，終傷別後神。誰憐散花萼，獨赴日南春。
星漢欲沈盡，誰家砧未休。忽聞涼雁至，如報杜陵秋。千樹又黃葉，幾人新白頭。洞庭今夜客，一半卻登舟。
何處發天涯，風雷一道賒。去聲隨地急，殘勢傍樓斜。透樹垂紅葉，沾塵帶落花。瀟湘無限思，閒看下蒹葭。
雲頂聊一望，山靈草木奇。黔南在何處，堪笑復堪悲。菊歇香未歇，露繁蟬不饑。明朝又西去，錦水與峨眉。
世上許劉楨，洋洋風雅聲。客來空改歲，歸去未成名。遠近天初暮，關河雪半晴。空懷諫書在，迴首戀承明。
昔在龍門側，誰想鳳鳴時。雕琢今為器，宮商不自持。巴人緩疏節，楚客弄繁絲。欲作高張引，翻成下調悲。
鬼谷還成道，天台去學仙。行應松子化，留與世人傳。此地煙波遠，何時羽駕旋。當須一把袂，城郭共依然。
牆陰數行字，懷舊慘傷情。薜荔侵年月，莓苔壓姓名。逝川前後水，浮世短長生。獨立秋風暮，凝顰隔郢城。
山亭秋色滿，岩牖涼風度。疏蘭尚染煙，殘菊猶承露。古石衣新苔，新巢封古樹。歷覽情無極，咫尺輪光暮。
謝病別文昌，仙舟向越鄉。貴為金馬客，雅稱水曹郎。白鷺同孤潔，清波共渺茫。相如詞賦外，騷雅趣何長。
四海失巢穴，兩都困塵埃。感恩由未報，惆悵空一來。裘破氣不暖，馬羸鳴且哀。主人情更重，空使劍鋒摧。
盡室寄滄洲，孤帆獨溯流。天涯心似夢，江上雨兼秋。文字為人棄，田園被債收。此名如不得，何處擬將休。
蕭條登古台，迴首黃金屋。落葉不歸林，高陵永為谷。妝容徒自麗，舞態閲誰目。惆悵繐帷空，歌聲苦于哭。
巨浸東隅極，山吞大野平。因知吳相恨，不盡海濤聲。黑氣騰蛟窟，秋雲入戰城。遊人千萬里，過此白髭生。
蒙恬芳軌設，游楚妙彈開。新曲帳中發，清音指下來。鈿裝模六律，柱列配三才。莫聽西秦奏，箏箏有剩哀。
九九侍神仙，高高坐半天。文章二曜動，氣色五星連。簪紱趨皇極，笙歌接禦筵。願因茱菊酒，相守百千年。
與君園廬並，微尚頗亦同。耕釣方自逸，壺觴趣不空。門無俗士駕，人有上皇風。何處先賢傳，惟稱龐德公。
郡縣分南國，皇華出聖朝。為憐鄉棹近，不道使車遙。舊俗吳三讓，遺風漢六條。願言除疾苦，天子聽歌謡。
師為眾人重，始得眾人師。年到白頭日，行如新戒時。瓶添放魚澗，窗迥裊猿枝。此地堪終老，迷痴自不知。
浪跡天涯去，南荒必動情。草青虞帝廟，雲暗夜郎城。越鳥驚鄉夢，蠻風解宿酲。早思歸故里，華髮等閒生。
幽居鄰里少，江際復山阿。潮去蟬聲出，天晴鶴語多。老人能步蹇，才子奈貧何。曾見春官語，年來虛甲科。
寧體即雲構，方前恆玉食。貧居豈及此，要自懷歸憶。在夢關山遠，如流歲華逼。明晨首鄉路，迢遞孤飛翼。
學力不相敵，清還彷彿同。高於寶月月，誰得射鵰弓。至鑒封姚監，良工遇魯公。如斯深可羡，千古共清風。
清冬和暖天，老鈍晝多眠。日愛閭巷靜，每聞官吏賢。寒菹供家食，腐葉宿廚煙。且復執杯酒，無煩輕議邊。
天寒高木靜，一磬隔川聞。鼎水看山汲，台香掃雪焚。鶴歸惟認剎，僧步不離雲。石室開禪後，輪珠謝聖君。
白露傷草木，山風吹夜寒。遙林夢親友，高興發雲端。郭外秋聲急，城邊月色殘。瑤琴多遠思，更為客中彈。
想見孤舟去，無由此路尋。暮帆遙在眼，春色獨何心。綠水瀟湘闊，青山鄠杜深。誰當北風至，為爾一開襟。
人間惟此路，長得綠苔衣。及戶無行跡，遊方應未歸。平生無限事，到此盡知非。獨倚松門久，陰雲昏翠微。
南行無俗侶，秋雁與寒雲。野趣自多愜，名香日總聞。吳山中路斷，浙水半江分。此地登臨慣，含情一送君。
輕盈照溪水，掩斂下瑤台。妒雪聊相比，欺春不逐來。偶同佳客見，似為凍醪開。若在秦樓畔，堪為弄玉媒。
昔游紅杏苑，今隱刺桐村。歲計懸僧債，科名負國恩。不書胝漸穩，頻鑷鬢無根。惟有經邦事，年年志尚存。
解纜隨江流，晚泊古淮岸。歸雲送春和，繁星麗雲漢。春深胡雁飛，人喧水禽散。仰君邈難親，沈思夜將旦。
周極八百里，凝眸望則勞。水涵天影闊，山拔地形高。賈客停非久，漁翁轉幾遭。颯然風起處，又是鼓波濤。
花在舞樓空，年年依舊紅。淚光停曉露，愁態倚春風。開處妾先死，落時君亦終。東流兩三片，應在夜泉中。
與君同臥疾，獨我漸彌留。弟妹不知處，兵戈殊未休。胸中疑晉豎，耳下鬥殷牛。縱有秦醫在，懷鄉亦淚流。
田舍清江曲，柴門古道旁。草深迷市井，地僻懶衣裳。櫸柳枝枝弱，枇杷樹樹香。鸕鷀西日照，曬翅滿魚梁。
別業五湖上，春殘去路賒。還尋舊山水，重到故人家。門徑掩芳草，園林落異花。君知釣磯在，猶喜有生涯。
客舟貪利涉，暗裡渡湘川。露氣聞芳杜，歌聲識採蓮。榜人投岸火，漁子宿潭煙。行侶時相問，潯陽何處邊。
我家有庭樹，秋葉正離離。上舞雙棲鳥，中秀合歡枝。勞思復勞望，相見不相知。何當共攀折，歌笑此堂垂。
起見西樓月，依依向浦斜。動搖生淺浪，明滅照寒沙。水渚猶疑雪，梅林不辨花。送君無可贈，持此代瑤華。
蕃軍傍塞游，代馬噴風秋。老將垂金甲，閼支著錦裘。雕戈蒙豹尾，紅旆插狼頭。日暮天山下，鳴笳漢使愁。
九霄無詔下，何事觸清塵。宅帶松蘿僻，身惟猿鳥親。吟看仙掌月，期有洞庭人。莫問煙霞句，懸知見岳神。
秋窗猶曙色，落木更天風。日出寒山外，江流宿霧中。聖朝無棄物，老病已成翁。多少殘生事，飄零似轉蓬。
暮天微雨散，涼吹片帆輕。雲物高秋節，山川孤客情。霜蘋留楚水，寒雁別吳城。宿浦有歸夢，愁猿莫夜鳴。
家承晉太傅，身慕魯諸生。又見一帆去，共愁千里程。沙平古樹迥，潮滿曉江晴。從此幽深去，無妨隱姓名。
靄靄芳春朝，雪絮起青條。或值花同舞，不因風自飄。過尊浮綠醑，拂幌綴紅綃。那用持愁玩，春懷不自聊。
遍數故交親，何人得六旬。今年已入手，餘事豈關身。老自無多興，春應不揀人。陶窗與弘閣，風景一時新。
南土秋雖半，東湖草未黃。聊乘風日好，來泛芰荷香。蘭棹無勞速，菱歌不厭長。忽懷京洛去，難與共清光。
鐘鼓喧離室，車徒促夜裝。曉榆新變火，輕柳暗飛霜。轉鏡看華髮，傳杯話故鄉。每嫌兒女淚，今日自沾裳。
月皎風冷冷，長門次掖庭。玉階聞墜葉，羅幌見飛螢。清露凝珠綴，流塵下翠屏。妾心君未察，愁嘆劇繁星。
三乘歸淨域，萬騎餞通莊。就日離亭近，彌天別路長。荊南旋杖鉢，渭北限津梁。何日紆真果，還來入帝鄉。
偶宿俱南客，相看喜盡歸。湖山話不極，歲月念空違。子夜高梧冷，秋陰遠漏微。那無此良會，惜在謝家稀。
君住包山下，何年入帝鄉。成名歸舊業，嘆別見秋光。橘柚吳洲遠，蘆花楚水長。我行經此路，京口向雲陽。
塵事久相棄，沈浮皆不知。牛羊歸古巷，燕雀繞疏籬。買藥經年曬，留僧盡日棋。唯憂釣魚伴，秋水隔波時。
洛下吟詩侶，南遊只有君。波濤歸路見，蟋蟀在船聞。曉月江城出，晴霞島樹分。無窮懷古意，豈獨繞湘雲。
野居何處是，軒外一橫塘。座納薰風細，簾垂白日長。面山如對畫，臨水坐流觴。更愛閒花木，欣欣得向陽。
橘柚懷貞質，受命此炎方。密林耀朱綠，晚歲有餘芳。殊風限清漢，飛雪滯故鄉。攀條何所嘆，北望熊與湘。
金縷通秦國，為裘指魏君。落花遙寫霧，飛鶴近圖雲。馬眼冰凌影，竹根雪霰文。何當畫秦女，煙際坐氤氳。
移疾喜無事，捲簾松竹寒。稍知名是累，日與靜相歡。蹇淺逢機少，迂疏應物難。只思閒夜月，共向沃州看。
自爾歸仙后，經秋又過春。白雲尋不得，紫府去無因。此地空明月，何山伴羽人。終期華表上，重見令威身。
日覺雙眸暗，年驚兩鬢蒼。病應無處避，老更不宜忙。徇俗心情少，休官道理長。今秋歸去定，何必重思量。
貧歸無定程，水宿與山行。未有安親計，難為去國情。島煙孤寺磬，江月遠船箏。思苦秋回日，多應吟更清。
寒日白雲裡，法侶自提攜。竹徑通城下，松門隔水西。方同沃洲去，不自武陵迷。彷彿心疑處，高峰是會稽。
羽翼恣摶扶，山河使筆驅。月疏吟夜桂，龍失詠春珠。草細盤金勒，花繁倒玉壺。徒嗟好章句，無力致前途。
九日報仙家，三秋轉歲華。呼鷹下鳥路，戲馬出龍沙。簪掛丹萸蕊，杯浮紫菊花。所願同微物，年年共闢邪。
孤舸憑幽窗，清波逼面涼。舉頭還有礙，低眼即無妨。瞥過沙禽翠，斜分夕照光。何時到山寺，上閣看江鄉。
江湖思渺然，不離國門前。折葦魚沈藻，攀藤鳥出煙。生衣宜水竹，小酒入詩篇。莫怪侵星坐，神清不欲眠。
白髮照烏紗，逢人只自嗟。官閒如致仕，客久似無家。夜雨孤燈夢，春風幾度花。故園歸有日，詩酒老生涯。
榮家兼佐幕，叔父似還鄉。王粲名雖重，郄超髯未長。鳴橈過夏口，斂笏見潯陽。後夜相思處，中庭月一方。
桐竹離披曉，涼風似故園。驚秋對旭日，感物坐前軒。江燕飛還盡，山榴落尚繁。平生信有意，衰久已忘言。
草合徑微微，終南對掩扉。晚涼疏雨絶，初曉遠山稀。落葉無青地，閒身著白衣。樸愚猶本性，不是學忘機。
不來知盡怪，失意懶春遊。聞鳥寧驚夢，看花怕引愁。賭棋招敵手，沽酒自扶頭。何似華筵上，推辭候到籌。
天南與天北，此處影婆娑。翠色折不盡，離情生更多。雨余籠灞岸，煙暝夾隋河。自有佳名在，秦松繼得麼。
不用問湯休，何人免白頭。百年如過鳥，萬事盡浮漚。別緒長牽夢，情由亂種愁。卻嫌風景麗，窗外碧雲秋。
吾無竭澤心，何用藥魚藥。見說放溪上，點點波光惡。食時競夷猶，死者爭紛泊。何必重傷魚，毒涇猶可作。
常時好閒獨，朋舊少相過。及爾宣風去，方嗟別日多。淮流春晼晚，江海路蹉跎。百歲屢分散，歡言復幾何。
兩河兵火後，西笑見吾曹。海靜三山出，天空一鶚高。賃居槐拶屋，行卷雪埋袍。他日如相覓，栽桃近海濤。
楚國多春雨，柴門喜晚晴。幽人臨水坐，好鳥隔花鳴。野色臨空闊，江流接海平。門前到溪路，今夜月分明。
人皆聞蟋蟀，我獨恨蹉跎。白髮無心鑷，青山去意多。信來漳浦岸，期負洞庭波。時掃高槐影，朝回或恐過。
蒼梧萬里路，空見白雲來。遠國知何在，憐君去未回。桂林無葉落，梅嶺自花開。陸賈千年後，誰看朝漢台。
絳河從遠聘，青海赴和親。月作臨邊曉，花為度隴春。主歌悲顧鶴，帝策重安人。獨有瓊簫去，悠悠思錦輪。
一片鱟魚殻，其中生翠波。買須能紫貝，用合對紅螺。盡瀉判狂藥，禁敲任浩歌。明朝與君後，爭那玉山何。
風息斜陽盡，遊人曲落間。採花因覆酒，行草轉看山。柳散新霜下，天晴早雁還。傷秋非騎省，玄發白成斑。
禁署方懷忝，綸闈已再加。暫來西掖路，還整上清槎。恍惚歸丹地，深嚴宿絳霞。幽襟聊自適，閒弄紫薇花。
東城別故人，臘月遲芳辰。不惜孤舟去，其如兩地春。花明洛陽苑，水綠小平津。是日不相見，鶯聲徒自新。
孟君臨水居，不食水中魚。衣褐唯粗帛，筐箱只素書。樹林幽鳥戀，世界此心疏。擬棹孤舟去，何峰又結廬。
逐勝不怯寒，秋山閒獨登。依稀小徑通，深處逢來僧。側石擁寒溜，欹松懸古藤。明書問知友，興詠將誰能。
修竹齊高樹，書齋竹樹中。四時無夏氣，三伏有秋風。黑處巢幽鳥，陰來叫候蟲。窗西太白雪，萬仞在遙空。
黑松林外路，風角遠嗈嗈。朔氣生荒堡，秋塵滿病容。豺掊沙底骨，人上月邊烽。休作西行計，西行地漸凶。
擾擾浮梁路，人忙月自閒。去年為塞客，今夜宿蕭關。辭國幾經歲，望鄉空見山。不知江葉下，又作布衣還。
百年心不料，一卷日相知。乘興偏難改，憂家是強為。縣城寒寂寞，峰樹遠參差。自笑無謀者，只應道在斯。
竟陵西別後，遍地起刀兵。彼此無緣著，雲山有處行。久吟難敵句，終忍不求名。年鬢俱如雪，相看眼且明。
才入維揚郡，鄉關此路遙。林藏初過雨，風退欲歸潮。江火明沙岸，雲帆礙浦橋。客衣今日薄，寒氣近來饒。
草長花落樹，羸病強尋春。無復少年意，空餘華髮新。青原高見水，白社靜逢人。寄謝南宮客，軒車不可親。
駿馬淮南客，歸時引望新。江聲六合暮，楚色萬家春。白苧歌西曲，黃苞寄北人。不知心賞後，早晚見行塵。
雲披玉繩淨，月滿鏡輪圓。裛露珠暉冷，凌霜桂影寒。漏彩含疏薄，浮光漾急瀾。西園徒自賞，南飛終未安。
兩地俱秋夕，相望共星河。高梧一葉下，空齋歸思多。方用憂人瘼，況自抱微痾。無將別來近，顏鬢已蹉跎。
徵車千里至，碾遍六街塵。向此有營地，忽逢無事人。昔時顏未改，浮世路多新。且脫衣沽酒，終南山欲春。
流落傷寒食，登臨望歲華。村球高過索，墳樹綠和花。晉聚應搜火，秦喧定走車。誰知恨榆柳，風景似吾家。
清曉意未愜，捲簾時一吟。檻虛花氣密，地暖竹聲深。秀色還朝暮，浮雲自古今。石泉驚已躍，會可洗幽心。
玄武開新苑，龍舟宴幸頻。渚蓮參法駕，沙鳥犯句陳。壽獻金莖露，歌翻玉樹塵。夜來江令醉，別詔宿臨春。
舊隱松林下，沖泉入兩涯。琴書隨弟子，鷄犬在鄰家。茅屋長黃菌，槿籬生白花。幽墳無處訪，恐是入煙霞。
翠濕僧窗裡，寒堆鳥道邊。靜思尋去路，急繞落來泉。暮雨開青壁，朝陽照紫煙。二林多長老，誰憶上頭禪。
扈聖登黃閣，明公獨妙年。蛟龍得雲雨，雕鶚在秋天。客禮容疏放，官曹可接聯。新詩句句好，應任老夫傳。
方春到帝京，有戀有愁並。萬里江海思，半年沙塞程。綠陰斜向驛，殘照遠侵城。自可資新課，還期振盛名。
共作千里伴，俱為一郡回。歲陰中路盡，鄉思先春來。山雪晚猶在，淮冰晴欲開。歸歟吟可作，休戀主人杯。
微風起畫鸞，金翠暗珊珊。晚樹垂朱實，春篁露粉竿。散香蘄簟滑，沉水越瓶寒。猶恐何郎熱，冰生白玉盤。
種藕百餘根，高荷才四葉。颭閃碧雲扇，團圓青玉疊。亭亭自抬舉，鼎鼎難藏擫。不學著水荃，一生長怗怗。
外館逾河右，行營指路岐。和新悲遠嫁，忍愛泣將離。旌旆羌風引，軒車漢月隨。那堪馬上曲，時向管中吹。
都尉仙鳧遠，梁王駟馬來。扇中紈素制，機上錦紋回。天子三章傳，陳王七步才。緇衣久擅美，祖德信悠哉。
池荷葉正圓，長歷報時殫。曠野雲蒸熱，空庭雨始寒。蠅蚊猶得志，簟席若為安。浮世知誰是，勞歌共一歡。
分務江南遠，留歡幕下榮。楓林縈楚塞，水驛到湓城。岸草知春晚，沙禽好夜驚。風帆幾泊處，處處暮潮清。
旅人遊汲汲，春氣又融融。農事蛙聲裡，歸程草色中。獨慚出穀雨，未變暖天風。子玉和予去，應憐恨不窮。
赤縣新秋夜，文人藻思催。鐘聲自仙掖，月色近霜台。一葉兼螢度，孤雲帶雁來。明朝紫書下，應問長卿才。
修修復雭雭，黃葉此時飛。隱幾客吟斷，鄰房僧話稀。鴿寒棲樹定，螢濕在窗微。即事瀟湘渚，漁翁披草衣。
巴山慘別魂，巴水徹荊門。此地若重到，居人誰復存。落帆紅葉渡，駐馬白雲村。卻羡南飛雁，年年到故園。
皎然青瑣客，何事動行軒。苦節酬知己，清吟去掖垣。秋城臨海樹，寒月上營門。鄒魯詩書國，應無鼙鼓喧。
梁王捐館後，枚叟過門時。有淚人還泣，無情雪不知。台亭留盡在，賓客散何之。唯有蕭條雁，時來下故池。
行路雨修修，青山盡海頭。天涯人去遠，嶺北水空流。夜市連銅柱，巢居屬象州。來時舊相識，誰嚮日南遊。
倡樓啟曙扉，楊柳正依依。鶯啼知歲隔，條變識春歸。露葉凝愁黛，風花亂舞衣。攀折聊將寄，軍中音信稀。
神女向高唐，巫山下夕陽。裴回作行雨，婉戀逐荊王。電影江前落，雷聲峽外長。霽雲無處所，台館曉蒼蒼。
後房寒竹連，白晝坐冥然。片衲何山至，空堂幾夜禪。葉侵經上字，冰結硯中泉。雪夕誰同話，懸燈古像前。
洛邑通馳道，韓郊在屬城。館將花雨映，潭與竹聲清。賢俊鸞棲棘，賓游馬佩衡。願言隨狎鳥，從此濯吾纓。
上將還專席，雙旌復出秦。關河三晉路，賓從五原人。孤戍雲連海，平沙雪度春。酬恩看玉劍，何處有煙塵。
淑德延公冑，宜家接帝姻。桂宮男掌仆，蘭殿女升嬪。恩澤昭前命，盈虛變此辰。萬年今已矣，彤管列何人。
禪門居此地，瞻望在虛空。水國月未上，蒼生如夢中。上人知機士，瓶錫慰樊籠。彼土諸梵眾，嗟君揚道風。
幽人棲息處，一到滌塵心。蘚色花陰闊，棋聲竹徑深。籬根眠野鹿，池面戲江禽。多謝相留宿，開樽拂素琴。
未將時會合，且與俗浮沉。鴻養青冥翮，蛟潛雲雨心。煙郊春別遠，風磧暮程深。墨客投何處，并州舊翰林。
取盡風騷妙，名高身倍閒。久離王者闕，欲向祖師山。幕府秋招去，溪鄰日望還。伊余豈酬敵，來往踏苔斑。
鄉裡為儒者，唯君見我心。詩書常共讀，雨雪亦相尋。貧賤志氣在，子孫交契深。古人猶晚達，況未鬢霜侵。
歌敲玉唾壺，醉擊珊瑚枝。石羊妙善街，甘露平泉碑。捫苔想豪傑，剔蘚看文詞。歸來北固山，水檻光參差。
曾隨何水部，待月東亭宿。今日重憑欄，清風空在竹。前山依舊碧，閒草經秋綠。時物方宛然，蛛絲一何速。
灉湖佳可游，既近復能幽。林裡棲精舍，山間轉去舟。雁飛江月冷，猿嘯野風秋。不是迷鄉客，尋奇處處留。
天驕頻犯塞，鐵騎又征西。臣節輕鄉土，雄心生鼓鼙。地寒花不艷，沙遠日難低。漸喜秋弓健，雕翻白草齊。
翼翼高旌轉，鏘鏘鳳輦飛。塵銷清蹕路，雲濕從臣衣。白羽搖丹壑，天營逼翠微。芳聲耀今古，四海警宸威。
宜陽南面路，下岳又經過。楓葉紅遮店，芒花白滿坡。猿無山漸薄，雁眾水還多。日落猶前去，諸村牧豎歌。
善高天外遠，方丈海中遙。自有山神護，應無劫火燒。壞文侵古壁，飛劍出寒霄。何似蒼蒼色，嚴妝十七朝。
新年垂柳色，裊裊對空閨。不畏芳菲好，自緣離別啼。因風飄玉戶，嚮日映金堤。驛使何時度，還將贈隴西。
山僧一相訪，吏案正盈前。出處似殊致，喧靜兩皆禪。暮春華池宴，清夜高齋眠。此道本無得，寧復有忘筌。
公門襲漢環，主第稱秦玉。池架祥鱣序，山吹鳴鳳曲。拂席蘿薜垂，回舟芰荷觸。平陽妙舞處，日暮清歌續。
故關衰草遍，離別正堪悲。路出寒雲外，人歸暮雪時。少孤為客早，多難識君遲。掩泣空相向，風塵何所期。
到處久南望，未知何日回。寄書頻到海，得夢忽聞雷。嶺日當秋暗，蠻花近臘開。白身居瘴癘，誰不惜君才。
清晨有高會，賓從出東方。楚俗風煙古，汀洲草木涼。山情來遠思，菊意在重陽。心憶華池上，從容鴛鷺行。
昨日鶯囀聲，今朝蟬忽鳴。朱顏向華髮，定是幾年程。故國白雲遠，閒居青草生。因垂數行淚，書報十年兄。
何獨文翁化，風流與代深。泉雲無舊轍，騷雅有遺音。遠目窮巴漢，閒情閲古今。忘言意不極，日暮但橫琴。
鸚林花塔啟，鳳輦順時游。重九昭皇慶，大千揚帝休。耆闍妙法闡，王舍睿文流。至德覃無極，小臣歌詎酬。
帳小青氈暖，杯香綠蟻新。醉憐今夜月，歡憶去年人。暗落燈花燼，閒生草座塵。慇勤報絃管，明日有嘉賓。
岸曲非千里，橋斜異七星。暫低逢輦度，還高值浪驚。水搖文鷁動，纜轉錦花縈。遠近隨輪影，輕重應人行。
早為千里別，況復是秋殘。木葉怨先老，江雲愁暮寒。交情如水淡，離酒泛杯寬。料想還家後，休吟行路難。
金石皆銷鑠，賢愚共網羅。達從詩似偈，狂覺哭勝歌。高燕凌鴻鵠，枯槎壓芰荷。此中無別境，此外是閒魔。
玉壘山中寺，幽深勝概多。藥成彭祖搗，頂受七輪摩。去臘催今夏，流光等逝波。會當依糞掃，五嶽遍頭陀。
故壘煙塵後，新軍河塞間。金貂寵漢將，玉節度蕭關。澶漫沙中雪，依稀漢口山。人知竇車騎，計日勒銘還。
不行山下地，唯種山上田。腰斧斫旅松，手瓢汲家泉。詎知文字力，莫記日月遷。蟠木為我身，始得全天年。
雪霽太陽津，城池表裡春。河流添馬頰，原色動龍鱗。萬里獨歸客，一杯逢故人。登高向西望，關路正飛塵。
苦辛垂二紀，擢第卻沾裳。春榜到春晚，一家榮一鄉。題名登塔喜，醵宴為花忙。好是東歸日，高槐蕊半黃。
卻到同遊地，三年一電光。池塘春草在，風燭故人亡。祭罷泉聲急，齋余磬韻長。碧天應有恨，斜日弔松篁。
匹馬宜春路，蕭條背館心。澗花寒夕雨，潭水黑朝林。野市魚鹽隘，江村竹葦深。子規何處發，青樹滿高岑。
歌舞憐遲日，旄麾映早春。鶯窺隴西將，花對洛陽人。醉罷知何事，恩深忘此身。任他行雨去，歸路裛香塵。
滔滔大江水，天地相終始。經閲幾世人，復嘆誰家子。東望何悠悠，西來晝夜流。歲月既如此，為心那不愁。
憶昨未知道，臨川每羡魚。世途行處見，人事病來疏。微雨秋栽竹，孤燈夜讀書。憐君亦同志，晚歲傍山居。
雨時山不改，晴罷峽如新。天路看殊俗，秋江思殺人。有猿揮淚盡，無犬附書頻。故國愁眉外，長歌欲損神。
試入山亭望，言是石崇家。二月風光起，三春桃李華。鶯吟上喬木，雁往息平沙。相看會取醉，寧知還路賒。
又過雁門北，不勝南客悲。三邊上岩見，雙淚望鄉垂。暮角雲中戍，殘陽天際旗。更看飛白羽，胡馬在封陲。
境概殊諸處，依然是謝家。遺文齊日月，舊井照煙霞。水隔平蕪遠，山橫度鳥斜。無人能此隱，來往謾興嗟。
桂林真重德，蓮幕藉殊才。直氣自消瘴，遠心無暫灰。劍棱叢石險，箭激亂流回。莫說雁不到，長江魚盡來。
手植已芳菲，心傷故徑微。往年啼鳥至，今日主人非。滿地誰當掃，隨風豈復歸。空憐舊陰在，門客共沾衣。
連城為寶重，茂宰得才新。山雉迎舟楫，江花報邑人。論交翻恨晚，臥病卻愁春。惠愛南翁悅，餘波及老身。
佐邑慚無術，敢言貧與清。風騷誰是主，煙月自關情。卷箔當山色，開窗就竹聲。憐君惠嘉句，資我欲垂名。
終年唯旅舍，只似已無家。白髮除還出，丹霄去轉賒。夏游窮塞路，春醉負秦花。應是穹蒼意，空教老若耶。
墟落歲陰暮，桑榆煙景昏。蟬聲靜空館，雨色隔秋原。歸客不可望，悠然林外村。終當報蕓閣，攜手醉柴門。
東西南北人，高跡自相親。天下已歸漢，山中猶避秦。龍樓曾作客，鶴氅不為臣。獨有千年後，青青廟木春。
秋空自明迥，況復遠人間。暢以沙際鶴，兼之雲外山。澄波澹將夕，清月皓方閒。此夜任孤棹，夷猶殊未還。
遠書來阮巷，闕下見江東。不得經史力，枉拋耕稼功。雁天霞腳雨，漁夜葦條風。無復琴杯興，開懷向爾同。
秋夜月偏明，西樓獨有情。千家看露濕，萬里覺天清。映水金波動，銜山桂樹生。不知飛鵲意，何用此時驚。
故園雖不遠，那免愴行思。莽蒼平湖路，霏微過雪時。全無山阻隔，或有客相隨。得見交親後，春風動柳絲。
造華峰峰異，宜教岳德謙。靈蹤載籍古，怪刃刺雲尖。盤蹙陵陽壯，孤標建鄴瞻。霽餘堪洗目，青出謝家檐。
客心驚暮序，賓雁下滄洲。共賞重陽節，言尋戲馬游。湖風扶戍柳，江雨暗山樓。且酌東籬酒，聊祛南國憂。
桂影承宵月，虹輝接曙雲。縱橫齊八陣，舒捲引三軍。日薄蛟龍影，風翻鳥隼文。誰知懷勇志，蟠地幾繽紛。
江城聞鼓角，旅宿復何如。寒月此宵半，春風舊歲餘。徒雲資薄祿，未必勝閒居。見欲扁舟去，誰能畏簡書。
春暮雨微微，翻疑墜葉時。氣蒙楊柳重，寒勒牡丹遲。未夕鳥先宿，望晴人有期。何當廓陰閉，新暑竹風吹。
帝裡重清明，人心自愁思。車聲上路合，柳色東城翠。花落草齊生，鶯飛蝶雙戲。空堂坐相憶，酌茗聊代醉。
平昔偏知我，司勛張外郎。昨來聞俶擾，憂甚欲顛狂。煙暝搔愁鬢，春陰賴酒鄉。江樓倚不得，橫笛數聲長。
戴豸卻驅鷄，東南上句溪。路過金谷口，帆轉石城西。水樹連天暗，山禽繞郡啼。江人諳舊化，那復俟招攜。
雨余飛絮亂，相別思難任。酒罷河橋晚，帆開煙水深。蟾宮須展志，漁艇莫牽心。岐路從茲遠，雙魚信勿沈。
擊石乃有火，不擊元無煙。人學始知道，不學非自然。萬事須己運，他得非我賢。青春須早為，豈能長少年。
魯客抱白鶴，別余往泰山。初行若片雲，杳在青崖間。高高至天門，日觀近可攀。雲山望不及，此去何時還。
池寒柳復凋，獨宿夜迢迢。雨頂冠應冷，風毛劍欲飄。故巢迷碧水，舊侶越丹霄。不是無歸處，心高多寂寥。
律儀通外學，詩思入玄關。煙景隨緣到，風姿與道閒。貫花留淨室，咒水度空山。誰識浮雲意，悠悠天地間。
秋草行將暮，登樓客思驚。千家同霽色，一雁報寒聲。北望無鄉信，東遊滯客行。今君佩銅墨，還有越鄉情。
旅棹依遙戍，清湘急晚流。若為南浦宿，逢此北風秋。雲月孤鴻晚，關山幾路愁。年年不得意，零落對滄洲。
過淮芳草歇，千里又東歸。野水吳山出，家林越鳥飛。荷香隨去棹，梅雨點行衣。無數滄江客，如君達者稀。
天台瀑布寺，傳有白頭師。幻跡示羸病，空門無住持。雪晴看鶴去，海夜與龍期。永願親瓶屨，呈功得問疑。
留滯邊庭久，歸思歲月賒。黃雲同入塞，白首獨還家。宛馬隨秦草，胡人問漢花。還傷李都尉，獨自沒黃沙。
誰知此中路，暗出虛無際。廣莫是鄰封，華胥為附麗。三杯聞古樂，伯雅逢遺裔。自爾等榮枯，何勞問玄弟。
吳歌咽深思，楚客怨歸程。寺曉樓台迥，江秋管吹清。早潮低水檻，殘月下山城。惆悵回舟日，湘南春草生。
不見上庭樹，日高聲忽吟。他人豈無耳，遠客自關心。暫落還因雨，橫飛亦向林。分明去年意，從此漸聞砧。
懶尋芳草徑，來接侍臣筵。山色知殘雨，牆陰覺暮天。鶯啼漢宮柳，花隔杜陵煙。地與東城接，春光醉目前。
寶鏡頒神節，凝規寫聖情。千秋題作字，長壽帶為名。月向天邊下，花從日裡生。不承懸象意，誰辨照心明。
病起見衰葉，飄然似我身。偶乘風有韻，初落地無塵。縱得紅沾露，爭如綠帶春。因傷此懷抱，聊寄一篇新。
個是仙家事，何人合用心。幾時終一局，萬木老千岑。有路如飛出，無機似陸沈。樵夫可能解，也此廢光陰。
花院日扶疏，江雲自卷舒。主人熊軾任，歸客雉門車。曙月稀星裡，春煙紫禁餘。行看石頭戍，記得是南徐。
關山落葉秋，掩淚望營州。遼海雲沙暮，幽燕旌旆愁。戰餘能送陣，身老未封侯。去國三千里，歸心紅粉樓。
荷蓧旋江澳，銜杯餞霸陵。別前林鳥息，歸處海煙凝。風土鄉情接，雲山客念憑。聖朝岩穴選，應待鶴書征。
望月思氛氳，朱衾懶更熏。春生翡翠帳，花點石榴裙。燕語時驚妾，鶯啼轉憶君。交河一萬里，仍隔數重雲。
爭場看鬥雞，白鼻紫騮嘶。漳水春閨晚，叢台日向低。歇鞍珠作汗，試劍玉如泥。為謝紅梁燕，年年妾獨棲。
病眼看春榜，文場公道開。朋人登第盡，白髮出山來。處世曾無過，惟天合是媒。長安不覺遠，期遂一名回。
徇祿近滄海，乘流看碧霄。誰知仙吏去，宛與世塵遙。遠帆背歸鳥，孤舟抵上潮。懸知訟庭靜，窗竹日蕭蕭。
白首南朝女，愁聽異域歌。收兵頡利國，飲馬胡蘆河。毳布腥膻久，穹廬歲月多。雕巢城上宿，吹笛淚滂沱。
吉凶豈前卜，人事何翻覆。緣看數日花，卻翦凌霜竹。常言契君操，今乃妨眾目。自古病當門，誰言出幽獨。
惜爾懷其寶，迷邦倦客遊。江山歷全楚，河洛越成周。道路疲千里，鄉園老一丘。知君命不偶，同病亦同憂。
遲賢新置閣，高意此郊居。古徑行春早，新窗見月初。放歌還倚瑟，講道亦觀書。為我留禪位，來逢此會疏。
步步遠晨昏，淒心出裡門。見烏唯有淚，看雁更傷魂。宿酒寧辭醉，回書諱苦言。野人應怪笑，不解愛田園。
三川不可到，歸路晚山稠。落雁浮寒水，饑烏集戍樓。市朝今日異，喪亂幾時休。遠愧梁江總，還家尚黑頭。
嵩岳去值亂，匡廬回阻兵。中途息瓶錫，十載依公卿。不那猿鳥性，但懷林泉聲。何時遂情興，吟繞杉松行。
孤嶼亭何處，天涯水氣中。故人官就此，絶境興誰同。隱吏逢梅福，遊山憶謝公。扁舟吾已就，把釣待秋風。
日入林初靜，山空暑更寒。泉鳴細岩竇，鶴唳眇雲端。拂榻安棋局，焚香戴道冠。望君殊不見，終夕憑欄干。
想君秦塞外，因見楚山青。槲葉曉迷路，枳花春滿庭。祿優仍侍膳，官散得專經。子敬懷愚谷，歸心在翠屏。
自與鶯為地，不教花作媒。細應和雨斷，輕只愛風裁。好拂錦步障，莫遮銅雀台。灞陵千萬樹，日暮別離回。
貂裘離闕下，初佐漢元勛。河偃流澌疊，沙晴遠樹分。牛羊下暮靄，鼓角調寒雲。中夕蕭關宿，邊聲不可聞。
春草長河曲，離心共渺然。方收漢家俸，獨向汶陽田。鳥雀空城在，榛蕪舊路遷。山東征戰苦，幾處有人煙。
山事由來別，只應中老身。寒園掃綻慄，秋浪拾乾薪。領鶴閒書竹，誇雲笑向人。俗家相去遠，野水作東鄰。
聞說江陵府，雲沙靜眇然。白魚如切玉，朱橘不論錢。水有遠湖樹，人今何處船。青山各在眼，卻望峽中天。
地氣寒不暢，嚴風無定時。挑燈青燼少，呵筆尺書遲。白兔沒已久，晨鷄僵未知。佇看開聖歷，喧煦立為期。
執憲隨征虜，逢秋出故關。雨多愁郢路，葉下識衡山。地遠從軍樂，兵強分野閒。皇家不易將，此去未應還。
古戍依重險，高樓見五梁。山根盤驛道，河水浸城牆。庭樹巢鸚鵡，園花隱麝香。忽然江浦上，憶作捕魚郎。
石橋人不到，獨往更迢迢。乞食山家少，尋鐘野路遙。松門風自掃，瀑布雪難消。秋夜聞清梵，餘音逐海潮。
綠水棹雲月，洞庭歸路長。春橋懸酒幔，夜柵集茶檣。箬葉沉溪暖，蘋花繞郭香。應逢柳太守，為說過瀟湘。
十月繁霜下，徵人遠鑿空。雲搖錦更節，海照角端弓。暗磧埋砂樹，沖飆捲塞蓬。方隨膜拜入，歌舞玉門中。
長門落景盡，洞房秋月明。玉階草露積，金屋網塵生。妾妒今應改，君恩昔未平。寄語臨邛客，何時作賦成。
誰到山中語，雨餘風氣秋。煙嵐出澗底，瀑布落床頭。至道亦非遠，僻詩須苦求。千峰有嘉景，拄杖獨巡遊。
卻憶涼堂坐，明河幾度流。安禪逢小暑，抱疾入高秋。水國曾重講，雲林半舊遊。此來看月落，還似道相求。
中夜江山靜，危樓望北辰。長為萬里客，有愧百年身。故國風雲氣，高堂戰伐塵。胡雛負恩澤，嗟爾太平人。
清旦江天迥，涼風西北吹。白雲向吳會，征帆亦相隨。想到耶溪日，應探禹穴奇。仙書倘相示，予在此山陲。
海雲山上寺，每到每開襟。萬木長不住，細泉聽更深。蜩沾高雨斷，鳥遇夕嵐沈。此地良宵月，秋懷隔楚砧。
星霜幾朝寺，香火靜居人。黃葉不經意，青山無事身。拋生台上日，結座履中塵。自說一時課，別來詩更新。
秋日并州路，黃榆落故關。孤城吹角罷，數騎射鵰還。帳幕遙臨水，牛羊自下山。行人正垂淚，烽火起雲間。
送君不相見，日暮獨愁緒。江上空裴回，天邊迷處所。郡邑經樊鄧，山河入嵩汝。蒲輪去漸遙，石徑徒延佇。
地下無餘恨，人間得盛名。殘篇續大雅，稚子托諸生。度日山空暮，緣溪鶴自鳴。難收故交意，寒笛一聲聲。
晴嵐凝片碧，知在此中禪。見面定何日，無書已一年。高秋關靜夢，良夜入新篇。仰德心如是，清風不我傳。
柳弱風長在，雲輕雨易休。不勞芳草色，更惹夕陽愁。萬里獨歸去，五陵無與游。春心漸傷盡，何處有高樓。
天地英雄氣，千秋尚凜然。勢分三足鼎，業復五銖錢。得相能開國，生兒不象賢。淒涼蜀故妓，來舞魏宮前。
涼風吹遠念，使我升高台。寧知數片雲，不是舊山來。故人天一涯，久客殊未回。雁來不得書，空寄聲哀哀。
舊住衡州寺，隨緣偶北來。夜禪山雪下，朝汲竹門開。半偈傳初盡，群生意未回。唯當與樵者，杖錫入天台。
藍溪秋漱玉，此地漲清澄。蘆葦聲兼雨，芰荷香繞燈。岸頭秦古道，亭面漢荒陵。靜想泉根本，幽崖落幾層。
大溈清復深，萬象影沈沈。有客衣多毳，空門偈勝金。王侯皆作禮，陸子只來吟。我問師心處，師言無處心。
世路還相見，偏堪淚滿衣。那能郢門別，獨向鄴城歸。平楚看蓬轉，連山望鳥飛。蒼蒼歲陰暮，況復惜馳暉。
盆沼陷花邊，孤明似玉泉。涵虛心不淺，待月底長圓。平穩承天澤，依微泛曙煙。何須照菱鏡，即此鑒媸妍。
驛亭三楊樹，正當白下門。吳煙暝長條，漢水嚙古根。向來送行處，迴首阻笑言。別後若見之，為余一攀翻。
君子事行役，再空芳歲期。美人曠延佇，萬里浮雲思。園槿綻紅艷，郊桑柔綠滋。坐看長夏晚，秋月照羅幃。
郊外誰相送，夫君道術親。書生鄒魯客，才子洛陽人。祖席依寒草，行車起暮塵。山川何寂寞，長望淚沾巾。
歲積登朝戀，秋加陋巷貧。宿酲因夜歇，佳句得愁新。盡日憑幽幾，何時上軟輪。漢廷風憲在，應念匪躬人。
怏怏步長道，客行渺無端。郊原欲下雪，天地棱棱寒。當時每酣醉，不覺行路難。今日無酒錢，淒惶向誰嘆。
桐竹繞庭匝，雨多風更吹。還如舊山夜，臥聽瀑泉時。磧雁來期近，秋鐘到夢遲。溝西吟苦客，中夕話兼思。
嘗聞繼老聃，身退道彌耽。結宇倚青壁，疏泉噴碧潭。苔石隨人古，煙花寄酒酣。山光紛向夕，歸興杜城南。
少年初帶印，汾上又經過。芳草歸時遍，情人故郡多。禁鐘春雨細，宮樹野煙和。相望東橋別，微風起夕波。
維舟鏡面中，迥對白鹽峰。夜靜沙堤月，天寒水寺鐘。故園何日到，舊友幾時逢。欲作還家夢，青山一萬重。
傲吏非凡吏，名流即道流。隱居不可見，高論莫能酬。水接仙源近，山藏鬼谷幽。再來迷處所，花下問漁舟。
訪竹越雲崖，即林若溪絶。寧知修干下，漠漠秋苔潔。清光溢空曲，茂色臨幽澈。採摘愧芳鮮，奉君歲暮節。
倚棹望茲川，銷魂獨黯然。鄉連江北樹，雲斷日南天。劍別龍初沒，書成雁不傳。離舟意無限，催渡復催年。
亂峰連疊嶂，千里綠峨峨。蜀國路如此，遊人車亦過。遠煙當葉斂，驟雨逐風多。獨憶紫芝叟，臨風歌舊歌。
愁人待曉鷄，秋雨暗淒淒。度燭螢時滅，傳書雁漸低。客來知計誤，夢裡泣津迷。無以逃悲思，寒螿處處啼。
羽客煉丹井，井留人已無。舊泉青石下，余甃碧山隅。雲朗鏡開匣，月寒冰在壺。仍聞釀仙酒，此水過瓊酴。
池上青蓮宇，林間白馬泉。故人成異物，過客獨潸然。既禮新松塔，還尋舊石筵。平生竹如意，猶掛草堂前。
旅行宜早發，況復是南歸。月影緣山盡，鐘聲隔浦微。殘星螢共失，落葉鳥和飛。去去渡南浦，村中人出稀。
太清上初日，春水送孤舟。山遠疑無樹，潮平似不流。岸花開且落，江鳥沒還浮。覊望傷千里，長歌遣四愁。
道自閒機長，詩從靜境生。不知春艷盡，但覺雅風清。竹膩題幽碧，蕉乾裂脆聲。何當九霄客，重疊記無名。
孤峰含紫煙，師住此安禪。不下便不下，如斯太可憐。坐侵天井黑，吟久海霞蔫。豈覺塵埃裡，干戈已十年。
劚石種松子，數根侵杳冥。天寒猶講律，雨暗尚尋經。小殿燈千盞，深爐水一瓶。碧雲多別思，休到望溪亭。
寄家丹水邊，歸去種春田。白髮無知己，空山又一年。鹿裘長酒氣，茅屋有茶煙。亦擬辭人世，何溪有瀑泉。
靈異尋滄海，笙歌訪翠微。江鷗迎共狎，雲鶴待將飛。琪樹嘗仙果，瓊樓試羽衣。遙知神女問，獨怪阮郎歸。
蓬轉星霜改，蘭陔色養違。窮泉百死別，絶域再生歸。鏡數成絲發，囊收抆血衣。酬恩有何力，只棄一毛微。
長生推獻壽，法坐四朝登。問難無強敵，聲名掩古僧。絶塵苔積地，棲竹鳥驚燈。語默俱忘寐，殘窗半月棱。
三載羊公政，千年峴首碑。何人更墮淚，此道亦殊時。兵火燒文缺，江雲觸蘚滋。那堪望黎庶，匝地是瘡痍。
孤棹閩中客，雙旌海上軍。路人從北少，海水向南分。野鶴傷秋別，林猿忌夜聞。漢家崇亞相，知子遠邀勛。
危弦斷客心，虛彈落驚禽。新秋百慮淨，獨夜九愁深。枯蓬唯逐吹，墜葉不歸林。如何悲此曲，坐作白頭吟。
寶宮星宿劫，香塔鬼神功。王游盛塵外，睿覽出區中。日宇開初景，天詞掩大風。微臣謝時菊，薄采入芳叢。
萬里隋城在，三邊虜氣衰。沙填孤障角，燒斷故關碑。馬色經寒慘，雕聲帶晚悲。將軍正閒暇，留客換歌辭。
春山唯一室，獨坐草萋萋。身寂心成道，花閒鳥自啼。細泉松徑裡，返景竹林西。晚與門人別，依依出虎溪。
風神何蘊藉，張緒正當年。端簡爐香裡，濡毫洞案邊。飾裝無雨備，著述減春眠。旦夕應彌入，銀台曉候宣。
松根滿苔石，盡日閉禪關。有伴年年月，無家處處山。煙波五湖遠，瓶屨一身閒。岳寺蕙蘭晚，幾時幽鳥還。
舟行復陸行，始得到咸京。準擬何人口，吹噓六義名。亂山遙減翠，業菊早含英。衣錦還鄉日，他時有此榮。
一謫長沙地，三年嘆逐臣。上書憂漢室，作賦弔靈均。舊宅秋荒草，西風客薦蘋。淒涼迴首處，不見洛陽人。
疏鼓應繁絲，送神歸九疑。蒼龍隨赤鳳，帝子上天時。驟雨歸山疾，長江下日遲。獨憐遊宦子，今夜泊天涯。
夜水筆前澄，時推外學能。書成百個字，庭轉幾遭燈。寄墨大壇吏，分箋蜀國僧。為題江寺塔，牌掛入雲層。
故人棲東山，自愛丘壑美。青春臥空林，白日猶不起。松風清襟袖，石潭洗心耳。羡君無紛喧，高枕碧霞裡。
飲醉日將盡，醒時夜已闌。暗燈風焰曉，春席水窗寒。未解縈身帶，猶傾墜枕冠。呼兒問狼藉，疑是夢中歡。
芳樹本多奇，年華復在斯。結翠成新幄，開紅滿舊枝。風歸花歷亂，日度影參差。容色朝朝落，思君君不知。
西城疾病日，此地少尋君。古蹟春猶在，遙泉夜盡聞。片時三處雨，九疊幾重雲。到者皆忘寐，神精與俗分。
書劍南歸去，山扉別幾年。苔侵岩下路，果落洞中泉。紅葉高齋雨，青蘿曲檻煙。寧知遠遊客，羸馬太行前。
此名誰不得，人賀至公難。素業承家了，離筵去國歡。暮天行雁斷，曉渡落潮寒。舊隱茅峰下，松根石上盤。
田中開白室，林下閉玄關。卷跡人方處，無心雲自閒。竹深喧暮鳥，花缺露春山。勝事那能說，王孫去未還。
荷葉生幽渚，芳華信在茲。朝朝空此地，采采欲因誰。但恐星霜改，還將蒲稗衰。懷君美人別，聊以贈心期。
霜風露葉下，遠思獨裴回。夜久草堂靜，月明山客來。遣貧相勸酒，憶字共書灰。何事清平世，干名待有媒。
十年江漢客，幾度帝京游。跡比風前葉，身如水上鷗。醉吟愁裡月，羞對鏡中秋。悵望頻迴首，西風憶故丘。
紅荷楚水曲，彪炳爍晨霞。未得兩回摘，秋風吹卻花。時芳不待妾，玉珮無處誇。悔不盛年時，嫁與青樓家。
驪山絶望幸，花萼罷登臨。地下無朝燭，人間有賜金。鼎湖龍去遠，銀海雁飛深。萬歲蓬萊日，長懸舊羽林。
看舞顏如玉，聽詩韻似金。綺羅從許笑，絃管不妨吟。可惜春風老，無嫌酒醆深。辭花送寒食，並在此時心。
制勝三軍勁，澄清萬里餘。星飛龐統驥，箭發魯連書。海月低雲旆，江霞入錦車。遙知太阿劍，計日斬鯨魚。
百年懷土望，千里倦遊情。高低尋戍道，遠近聽泉聲。漳葉才分色，山花不辨名。覊心何處盡，風急暮猿清。
微雨灑高林，塵埃自蕭散。耿耿心未平，沉沉夜方半。獨驚長簟冷，遽覺愁鬢換。誰能當此夕，不有盈襟嘆。
行乏憩予駕，依然見汝墳。洛川方罷雪，嵩嶂有殘雲。曳曳半空裡，明明五色分。聊題一時興，因寄盧征君。
自古東西路，舟車此地分。河聲梁苑夜，草色楚田曛。雁已多南去，蟬猶在此聞。聖朝無諫獵，何計謁明君。
龍墀初立仗，鴛鷺列班行。元日燕脂色，朝天樺燭香。表章堆玉案，繒帛滿牙床。三百年如此，無因及我唐。
細草岸西東，酒旗搖水風。樓台在花杪，鷗鷺下煙中。翠幄晴相接，芳洲夜暫空。何人賞秋景，興與此時同。
新篇日日成，不是愛聲名。舊句時時改，無妨悅性情。但令長守郡，不覺卻歸城。只擬江湖上，吟哦過一生。
眾芳春競發，寒菊露偏滋。受氣何曾異，開花獨自遲。晚成猶待賞，欲采未過時。忍棄東籬下，看隨秋草衰。
幽人創奇境，遊客駐行程。粉壁空留字，蓮宮未有名。鑿池泉自出，開徑草重生。百尺金輪閣，當川豁眼明。
至人隨化往，遺路自堪傷。白塔收真骨，青山閉影堂。鐘殘含細韻，煙滅有餘香。松上齋烏在，遲遲立夕陽。
賓佐兼歸覲，此行江漢心。別離從闕下，道路向山陰。孤嶼消寒沫，空城滴夜霖。若邪溪畔寺，秋色共誰尋。
北上途未半，南行歲已闌。孤舟下建德，江水入新安。海近山常雨，谿深地早寒。行行泊不可，須及子陵灘。
楚客抱離思，蜀琴留恨聲。坐來新月上，聽久覺秋生。夜靜騷人語，天高別鶴鳴。因君興一嘆，竟夕意難平。
暝色起煙閣，沉抱積離憂。況茲風雨夜，蕭條梧葉秋。空宇感涼至，頽顏驚歲周。日夕游闕下，山水憶同遊。
帳殿鬱崔嵬，仙遊實壯哉。曉雲連幕卷，夜火雜星回。谷暗千旗出，山鳴萬乘來。扈從良可賦，終乏掞天才。
仙觀在雲端，相思星斗寒。常憐呼鶴易，卻恨見君難。石罅青蛇濕，風榸白菌干。終期花月下，壇上聽君彈。
翠幕捲回廊，銀燈開後堂。風驚擁砌葉，月冷滿庭霜。綺席人將醉，繁弦夜未央。共憐今促席，誰道客愁長。
周屏辭金殿，梁驂整玉珂。管聲依折柳，琴韻動流波。鶴蓋分陰促，龍軒別念多。延襟小山路，還起大風歌。
何人不歸去，君去是閒人。帝裡求相識，山家即近鄰。交情吾道可，離思柳條新。未飲青門酒，先如醉夢身。
妙算申帷幄，神謀出廟廷。兩階文物備，七德武功成。校獵長楊苑，屯軍細柳營。將軍獻凱入，歌舞溢重城。
舊宅在山中，閒門與寺通。往來黃葉路，交結白頭翁。晚筍難成竹，秋花不滿叢。生涯只粗糲，吾豈諱言窮。
三秦五嶺意，不得不依然。跡寓枯槐曲，業蕪芳草川。花當落第眼，雨暗出城天。層閣浮雲外，何人動管弦。
島嶼遍含煙，煙中濟大川。山城猶轉漏，沙浦已搖船。海曙霞浮日，江遙水合天。此時空闊思，翻想涉窮邊。
幾夏京城住，今朝獨遠歸。修行四分律，護淨七條衣。溪寺黃橙熟，沙田紫芋肥。九龍潭上路，同去客應稀。
案頭開縹帙，肘後檢青囊。唯有達生理，應無治老方。減書存眼力，省事養心王。君酒何時熟，相攜入醉鄉。
敬亭埋玉樹，知是蔣征君。安得相如草，空餘封禪文。池台空有月，詞賦舊凌雲。獨掛延陵劍，千秋在古墳。
潘安秋興動，涼夜宿僧房。倚杖雲離月，垂簾竹有霜。迴風生遠徑，落葉颯長廊。一與交親會，空貽別後傷。
飛閣青霞裡，先秋獨早涼。天花映窗近，月桂拂檐香。華岳三峰小，黃河一帶長。空聞指歸路，煙處有垂楊。
閒窗結幽夢，此夢誰人知。夜半初得處，天明臨去時。山川已久隔，雲雨兩無期。何事來相感，又成新別離。
晉祚一傾摧，驕奢去不回。只應荊棘地，猶作綺羅灰。狐兔閒生長，樵蘇靜往來。踟躕意無盡，寒日又西頽。
雲居避世客，發白習儒經。有地水空綠，無人山自青。廢梁悲逝水，臥木思荒庭。向夕霏煙斂，徒看處士星。
武陵春色好，十二酒家樓。大醉方迴首，逢人不舉頭。是非都不採，名利混然休。戴個星冠子，浮沈逐世流。
白雲居創畢，詔入鳳池年。林長雙峰樹，潭分並寺泉。石溪盤鶴外，岳室閉猿前。柱史題詩後，松前更肅然。
雨過晚涼生，樓中枕簟清。海風吹亂木，岩磬落孤城。百歲幾多日，四蹄無限程。西鄰莫高唱，俱是別離情。
杜門成白首，湖上寄生涯。秋草蕪三徑，寒塘獨一家。鳥歸村落盡，水向縣城斜。自有東籬菊，年年解作花。
荀令園林好，山公游賞頻。豈無花下侶，遠望眼中人。斜日漸移影，落英紛委塵。一吟相思曲，惆悵江南春。
焚香居一室，盡日見空林。得道輕年暮，安禪愛夜深。東西皆是夢，存沒豈關心。唯羡諸童子，持經在竹陰。
奔走朝行內，棲遲林墅間。多因病後退，少及健時還。斑白霜侵鬢，蒼黃日下山。閒忙俱過日，忙校不如閒。
舊俗采菱處，津亭風景和。沅江收暮靄，楚女發清歌。曲岸縈湘葉，荒階上白波。蘭橈向蓮府，一為枉帆過。
苑裡芳華早，皇家勝事多。弓聲達春氣，弈思養天和。暖酒紅爐火，浮舟綠水波。雪晴農事起，擊壤聽賡歌。
帶號乞兵急，英雄陷賊圍。江山猶未靜，魚鳥欲何歸。城露桑榆盡，時平老幼稀。書從戰後得，讀徹血盈衣。
九折無停波，三光如轉燭。玄珠人不識，徒愛燕趙玉。祖龍已深惑，漢氏遠徇欲。驪山與茂陵，相對秋草綠。
喧喧五衢上，鞍馬自驅馳。落日臨阡陌，貧交欲別離。早知時事異，堪與世人隨。握手將何贈，君心我獨知。
從軍玉門道，逐虜金微山。笛奏梅花曲，刀開明月環。鼓聲鳴海上，兵氣擁雲間。願斬單于首，長驅靜鐵關。
六十八衰翁，乘衰百疾攻。朽株難免蠹，空穴易來風。肘痹宜生柳，頭旋劇轉蓬。恬然不動處，虛白在胸中。
聞說征南沒，那堪故吏聞。能持蘇武節，不受馬超勛。國破無家信，天秋有雁群。同榮不同辱，今日負將軍。
金刀劈翠筠，織似波文斜。製作自野老，攜持伴山娃。昨日鬥煙粒，今朝貯綠華。爭歌調笑曲，日暮方還家。
小雨夜復密，迴風吹早秋。野涼侵閉戶，江滿帶維舟。通籍恨多病，為郎忝薄游。天寒出巫峽，醉別仲宣樓。
楊柳色已改，郊原日復低。煙生寒渚上，霞散亂山西。待月人相對，驚風雁不齊。此心君莫問，舊國去將迷。
官靜亦無能，平生少面朋。務開唯印吏，公退只棋僧。藥鼎初寒火，書龕欲夜燈。安知北溟水，終日送摶鵬。
弱質人皆棄，唯君手自栽。藟含霜後竹，香惹臘前梅。擬托凌雲勢，須憑接引材。清陰如可惜，黃鳥定飛來。
不食更何憂，自由中自由。身輕嫌衲重，天旱為民愁。應器誰將去，生台蟻不游。會須傳此術，相共老山丘。
機忘室亦空，靜與沃洲同。唯有半庭竹，能生竟日風。思山海月上，出定印香終。繼後傳衣者，還須立雪中。
坐見春雲暮，無因報所思。川平人去遠，日暖雁飛遲。對酒山長在，看花鬢自衰。誰堪登灞岸，還作舊鄉悲。
月色荒城外，江聲野寺中。貧知交道薄，老信釋門空。露葉凋階蘚，風枝戛井桐。不妨無酒夜，閒話值生公。
黔中初罷職，薄俸亦無殘。舉目鄉關遠，攜家旅食難。野梅將雪競，江月與沙寒。兩鬢愁應白，何勞把鏡看。
我本籍上清，謫居游五嶽。以君無俗累，來勸神仙學。葛洪還有婦，王母亦有夫。神仙盡靈匹，君意合何如。
何處不相見，煙苗捧露心。萋萋綠遠水，苒苒在空林。野吹閒搖闊，遊人醉臥深。南朝古城裡，碑石又應沈。
戛戛復差差，一叢千萬枝。格如僧住處，栽得吏閒時。筍自廳中出，根從府外移。從軍無宿例，空想夜風吹。
閒門橫古塘，紅樹已驚霜。獨立望秋草，野人耕夕陽。孤煙起蝸舍，飛鷺下漁梁。唯有田家事，依依似故鄉。
楚水清風生，揚舲泛月行。荻洲寒露彩，雷岸曙潮聲。東道思才子，西人望客卿。從來金谷集，相繼有詩名。
勒兵遼水邊，風急捲旌旃。絶塞陰無草，平沙去盡天。下營看鬥建，傳號信狼煙。聖代書青史，當時破虜年。
仙浦生羅襪，神京染素衣。裨山期益峻，照日幸增輝。夕伴龍媒合，朝游鳳輦歸。獨憐范甑下，思繞畫梁飛。
巫山望不極，望望下朝氛。莫辨啼猿樹，徒看神女雲。驚濤亂水脈，驟雨暗峰文。沾裳即此地，況復遠思君。
時人多不見，出入五湖間。寄酒全吾道，移家愛遠山。更看秋草暮，欲共白雲還。雖在風塵裡，陶潛身自閒。
帝命分留務，東南向楚天。幾程回送騎，中路見迎船。冶例開山鑄，民多酌海煎。青雲名素重，此去豈經年。
一身禪誦苦，灑掃古花宮。靜室門常閉，深蘿月不通。懸燈喬木上，鳴磬亂幡中。附入高僧傳，長稱二遠公。
征驂稍靡靡，去國方遲遲。路繞南登岸，情搖北上旗。故人憐別日，旅雁逐歸時。歲晏無芳草，將何寄所思。
隳官就賓薦，時輩詎爭先。盛業推儒行，高科獨少年。迎秋見衰葉，餘照逐鳴蟬。舊裡三峰下，開門古縣前。
客從東方來，衣上灞陵雨。問客何為來，采山因買斧。冥冥花正開，颺颺燕新乳。昨別今已春，鬢絲生幾縷。
隔政代君侯，多慚跡令猷。山光來戶牖，江鳥滿汀洲。雅韻徵朝客，清詞寫郡樓。至今謡未已，注意在洋州。
寶坊求往跡，神理駐沿洄。雁塔酬前願，王身更後來。加持將暝合，朗悟豁然開。兩世分明見，餘生復幾哉。
天官動將星，漢上柳條青。萬里鳴刁斗，三軍出井陘。忘身辭鳳闕，報國取龍庭。豈學書生輩，窗間老一經。
何處風塵歲，雲陽古驛前。三冬不再稔，曉日又明年。春入江南柳，寒歸塞北天。還傷知候客，花景對韋編。
玉關征戍久，空閨人獨愁。寒露濕青苔，別來蓬鬢秋。人坐青樓晚，鶯語百花時。愁多人易老，斷腸君不知。
上月今朝減，流傳耗磨辰。還將不事事，同醉俗中人。春來半月度，俗忌一朝閒。不酌他鄉酒，無堪對楚山。
茅堂入谷遠，林暗絶其鄰。終日有流水，經年無到人。溪雲常欲雨，山洞別開春。自得仙家術，栽松獨養真。
關東領藩鎮，闕下授旌旄。覓句秋吟苦，酬恩夜坐勞。天開吹角出，木落上樓高。閒話錢塘郡，半年聽海潮。
年少足詩情，西江楚月清。書囊山翠濕，琴匣雪花輕。久別經離亂，新正憶弟兄。贈君題樂府，為是豫章行。
春色沅湘盡，三年客始回。夏雲隨北帆，同日過江來。水漫荊門出，山平郢路開。比肩羊叔子，千載豈無才。
雲林不可望，溪水更悠悠。共載人皆客，離家春是秋。遠山方對枕，細雨莫回舟。來往南徐路，多為芳草留。
小度巫山峽，荊南春欲分。使君灘上草，神女館前雲。樹悉江中見，猿多天外聞。別來如夢裡，一想一氛氳。
桂林聞舊說，曾不異炎方。山響匡床語，花飄度臘香。幾時逢雁足，著處斷猿腸。獨撫青青桂，臨城憶雪霜。
令節三秋晚，重陽九日歡。仙杯還泛菊，寶饌且調蘭。禦氣雲霄近，乘高宇宙寬。今朝萬壽引，宜向曲中彈。
酌言修舊典，刈楚始登堂。百拜賓儀盡，三終樂奏長。想同鶯出谷，看似雁成行。禮罷知何適，隨雲入帝鄉。
望闕路仍遠，子牟魂欲飛。道開燒藥鼎，僧寄臥雲衣。故國饒芳草，他山掛夕暉。東陽雖勝地，王粲奈思歸。
重輪始發祥，齒冑方興學。冥然升紫府，鏗爾薦清樂。奠斝致馨香，在庭紛羽籥。禮成神既醉，彷彿緱山鶴。
俱為落第年，相識落花前。酒瀉兩三盞，詩吟十數篇。行岐逢塞雨，嘶馬上津船。樹影高堂下，回時應有蟬。
可嘆芳菲日，分為萬里情。閶門折垂柳，禦苑聽殘鶯。海戍通閩邑，江航過楚城。客心君莫問，春草是王程。
狂戎侵內地，左轄去蕭關。走馬沖邊雪，鳴鞞動塞山。風收枯草定，月滿廣沙閒。西繞河蘭匝，應多隔歲還。
慇勤解金鎖，昨夜雨淒淒。山淺憶巫峽，水寒思建溪。遠尋紅樹宿，深向白雲啼。好覓來時路，煙蘿莫共迷。
夜木動寒色，雒陽城闕深。如何異鄉思，更抱故人心。微月關山遠，閒階霜霰侵。誰知石門路，待與子同尋。
無雙錦帳郎，絶境有林塘。鶴靜疏群羽，蓬開失眾芳。晴山看不厭，流水趣何長。日晚催歸騎，鐘聲下夕陽。
秋鴻次第過，哀猿朝夕聞。是日孤舟客，此地亦離群。濛濛潤衣雨，漠漠冒帆雲。不醉潯陽酒，煙波愁殺人。
蜀僧抱綠綺，西下峨眉峰。為我一揮手，如聽萬壑松。客心洗流水，餘響入霜鐘。不覺碧山暮，秋雲暗幾重。
洞庭舟始泊，桂江帆又開。魂從會處斷，愁向笑中來。惝怳看殘景，慇勤祝此杯。衡陽刷羽待，成取一行回。
隨緣聊振錫，高步出東城。水止無恆地，雲行不計程。到時為彼岸，過處即前生。今日臨岐別，吾徒自有情。
閒庭見早梅，花影為誰栽。碧煙隨刃落，蟬鬢覺春來。代郡嘶金勒，梵聲悲鏡檯。玉釵風不定，香步獨徘徊。
靈匹三秋會，仙期七夕過。查來人泛海，橋渡鵲填河。帝縷升銀閣，天機罷玉梭。誰言七襄詠，重入五絃歌。
賃居求賤處，深僻任人嫌。蓋地花如綉，當門竹勝簾。勸僧嘗藥酒，教仆辨書籤。庭際山宜小，休令著石添。
婀娜金閨樹，離披野田草。雖殊兩地榮，幸共三春好。花殊鳥飛處，葉鏤蟲行道。真心獨感人，惆悵令人老。
華堂良宴開，星使自天來。舞轉朱絲逐，歌余素扇回。水光凌曲檻，夜色靄高台。不在賓階末，何由接上台。
黯黯日將夕，牛羊村外來。岩阿青氣發，籬落杏花開。草木應初感，鶬鶊亦已催。晚間春作好，行樂不須猜。
南省去拂衣，東都來掩扉。病將老齊至，心與身同歸。白首外緣少，紅塵前事非。懷哉紫芝叟，千載心相依。
才拙道仍孤，無何舍釣徒。班雖沾玉筍，香不近金爐。雨露瞻雙闕，煙波隔五湖。唯君應見念，曾共伏青蒲。
石脈綻寒光，松根噴曉涼。注瓶雲母滑，漱齒茯苓香。野客偷煎茗，山僧借淨床。安禪何所問，孤月在中央。
惜歲歲今盡，少年應不知。淒涼數流輩，歡喜見孫兒。暗減一身力，潛添滿鬢絲。莫愁花笑老，花自幾多時。
寂寞應千歲，桃花想一枝。路人看古木，江月向空祠。雲雨飛何處，山川是舊時。獨憐春草色，猶似憶佳期。
何年化作愁，漠漠便難收。數點山能遠，平鋪水不流。濕連湘竹暮，濃蓋舜墳秋。亦有思歸客，看來盡白頭。
半夜覺松雨，照書燈悄然。河聲才淅瀝，舊業近潺湲。坐滴寒更盡，吟驚宿鶴遷。相思不相見，日短復愁牽。
豈得有書名，徒為老帝京。關中秋氣早，雨後夜涼生。滄海身終泛，青門夢已行。秦人縱相識，多少別離情。
役役依山水，何曾似問津。斷崖如避馬，芳樹欲留人。日夕猿鳥伴，古今京洛塵。一枝甘已失，辜負故園春。
勞思空積歲，偶會更無由。以分難相舍，將行且暫留。路岐何處極，江峽半猿愁。到此分南北，離懷豈易收。
青桐承雨聲，聲聲何重疊。疏滴下高枝，次打欹低葉。鳥濕更梳翎，人愁方拄頰。獨自上西樓，風襟寒帖帖。
不必嫌漂露，何妨養羽毛。漢妃金屋遠，盧女杏梁高。野迥雙飛急，煙晴對語勞。猶勝黃雀在，棲息是蓬蒿。
蘆荻湘江水，蕭蕭萬里秋。鶴高看迥野，蟬遠入中流。訪友多成滯，攜家不厭游。惠連仍有作，知得從兄酬。
春半平江雨，圓文破蜀羅。聲眠篷底客，寒濕釣來蓑。暗澹遮山遠，空濛著柳多。此時懷舊恨，相望意如何。
南北東西路，人生會不無。早曾依閣皂，又卻上玄都。雲片隨天闊，泉聲落石孤。何期早相遇，樂共煮菖蒲。
丈夫非無淚，不灑離別間。仗劍對尊酒，恥為遊子顏。蝮蛇一螫手，壯士疾解腕。所思在功名，離別何足嘆。
歲暮長安客，相逢酒一杯。眼前閒事靜，心裡故山來。池影含新草，林芳動早梅。如何不歸去，霜鬢共風埃。
莘野居何定，浮生知是誰。衣衫同野叟，指趣似禪師。白髮應無也，丹砂久服之。仍聞創行計，春暖向峨嵋。
當代知音少，相思在此身。一分南北路，長問往來人。是處應為客，何門許掃塵。憑書正惆悵，蜀魄數聲新。
翊戴推元老，謀猷合大君。河山封故地，金石表新墳。劍履歸長夜，笳簫咽暮雲。還經誓師處，薤露不堪聞。
野步晚悠悠，山光澹早秋。遠空淪日腳，多稼沒人頭。古木蟬齊噪，深塍水慢流。幽居回不近，秋策卻堪愁。
竟陵西塔寺，蹤跡尚空虛。不獨支公住，曾經陸羽居。草堂荒產蛤，茶井冷生魚。一汲清泠水，高風味有餘。
本因遮日種，卻似為溪移。歷歷羽林影，疏疏煙露姿。蕭騷寒雨夜，敲劼晚風時。故國何年到，塵冠掛一枝。
數塞未求通，吾非學養蒙。窮居歲杪雨，孤坐夜深風。年長慚昭代，才微辱至公。還愁把春酒，雙淚污杯中。
國破山河在，城春草木深。感時花濺淚，恨別鳥驚心。烽火連三月，家書抵萬金。白頭搔更短，渾欲不勝簪。
樓台聳碧岑，一徑入湖心。不雨山長潤，無雲水自陰。斷橋荒蘚澀，空院落花深。猶憶西窗月，鐘聲在北林。
連夜因風雪，相留在寂寥。禪心誰指示，詩卷自焚燒。語默鄰寒漏，窗扉向早朝。天台若長往，還渡海門潮。
何年劚到城，滿國響高名。半寺陰常匝，鄰坊景亦清。代多無朽勢，風定有餘聲。自得天然狀，非同澗底生。
水國無邊際，舟行共使風。羡君從此去，朝夕見鄉中。予亦離家久，南歸恨不同。音書若有問，江上會相逢。
日日市朝路，何時無苦辛。不隨丹灶客，終作白頭人。浮世度千載，桃源方一春。歸來華表上，應笑北邙塵。
風馭忽泠然，雲台路幾千。蜀門峰勢斷，巴字水形連。人隔壺中地，龍游洞裡天。贈言回馭日，圖畫彼山川。
從軍非隴頭，師在古徐州。氣勁三河卒，功多萬里侯。元戎閫外令，才子幄中籌。莫聽關山曲，還生出塞愁。
憶奉蓮花座，兼聞貝葉經。岩光分蠟屐，澗響入銅瓶。日下徒推鶴，天涯正對螢。魚山羡曹植，眷屬有文星。
京洛風塵遠，褒斜煙露深。北遊君似智，南飛我異禽。別路琴聲斷，秋山猿鳥吟。一乖青岩酌，空佇白雲心。
卑濕沙頭宅，連陰雨夜天。共聽檐溜滴，心事兩悠然。把酒循環飲，移床曲尺眠。莫言非故舊，相識已三年。
惜與幽人別，停舟對草堂。湖雲侵臥位，杉露滴茶床。山月吟時在，池花覺後香。生涯無一物，誰與讀書糧。
暝蟲喧暮色，默思坐西林。聽雨寒更徹，開門落葉深。昔因京邑病，並起洞庭心。亦是吾兄事，遲回共至今。
閒閣雨吹塵，陶家揖上賓。湖山萬疊翠，門樹一行春。景遍歸檐燕，歌喧已醉身。登臨興不足，喜有數來因。
肅肅涼景生，加我林壑清。驅煙尋澗戶，卷霧出山楹。去來固無跡，動息如有情。日落山水靜，為君起松聲。
曲渚回花舫，生衣臥向風。鳥飛溪色裡，人語棹聲中。余卉才分影，新蒲自作叢。前灣更幽絶，雖淺去猶通。
彩縷纖仍麗，凌風捲復開。方應五日至，應自九天來。在笥清光發，當軒暑氣回。遙知及時節，刀尺火雲催。
縣對數峰雲，官清主簿貧。聽更池上鶴，伴值岳陽人。井鎖煎茶水，廳關搗藥塵。往來多屣步，同舍即諸鄰。
山僧對棋坐，局上竹陰清。映竹無人見，時聞下子聲。小娃撐小艇，偷采白蓮回。不解藏蹤跡，浮萍一道開。
醉舞任生涯，褐寬烏帽斜。庾公先在郡，疏傅早還家。林晚鳥爭樹，園春蜂護花。高吟應更逸，嵩洛舊煙霞。
高僧本姓竺，開士舊名林。一去春山裡，千峰不可尋。新年芳草遍，終日白雲深。欲徇微官去，懸知訝此心。
聞近桃源住，無村不是花。戍旗招海客，廟鼓集江鴉。別島垂橙實，閒田長荻芽。游秦未得意，看即更離家。
烈祖順三靈，文宗威四海。黃鉞誅群盜，朱旗掃多罪。戢兵天下安，約法人心改。大哉干羽意，長見風雲在。
盡日平湖上，鳴桹仍動槳。丁丁入波心，澄澈和清響。鷺聽獨寂寞，魚驚昧來往。盡水無所逃，川中有鈎黨。
富者非義取，樸風爭肯還。紅塵不待曉，白首有誰閒。淺度四溟水，平看諸國山。只消年作劫，俱到總無間。
年光竹裡遍，春色杏間遙。煙氣籠青閣，流文蕩畫橋。飛花隨蝶舞，艷曲伴鶯嬌。今日陪歡豫，還疑陟紫霄。
江亭當廢國，秋景倍蕭騷。夕照殘荒壘，寒潮漲古濠。就田看鶴劣，隔水見僧高。無限前朝事，醒吟易覺勞。
豫游欣勝地，皇澤乃先天。油雲陰禦道，膏雨潤公田。隴麥沾逾翠，山花濕更然。稼穡良所重，方復悅豐年。
平生金石友，淪落向辰州。已是二年客，那堪終日愁。尺書渾不寄，兩鬢計應秋。今夜相思月，情人南海頭。
軒窗領嵐翠，師得世情忘。惟愛談諸祖，曾經宿大荒。泉聲淹臥榻，雲片犯爐香。寄語題門者，看經在上方。
我命同君命，君詩似我詩。俱無中道計，各失半生期。素業滄江遠，清時白髮垂。蹉跎一如此，何處卜棲遲。
一與鐘山別，山中得信稀。經年求法後，及夏問安歸。野實充甘膳，池花當綵衣。慈親莫返拜，外禮欲無為。
紫閣氣沉沉，先生住處深。有人時得見，無路可相尋。夜鹿伴茅屋，秋猿守慄林。唯應采靈藥，更不別營心。
一入石渠署，三聞宮樹蟬。丹霄未得路，白髮又添年。雙節外台貴，孤簫中禁傳。征黃在旦夕，早晚發南燕。
且詠閒居賦，飛翔去未能。春風花嶼酒，秋雨竹溪燈。世路變陵谷，時情驗友朋。達生書一卷，名利付春冰。
昔者誰能比，今來事不同。寂寥青草曲，散漫白榆風。架倒藤全落，籬崩竹半空。寧須惆悵立，翻覆本無窮。
之子有雄文，風標秀不群。低飛從墨綬，逸志在青雲。柳色臨流動，春光到縣分。賢人多靜理，未爽醉醺醺。
上序披林館，中京視物華。竹窗低露葉，梅徑起風花。景落春台霧，池侵舊渚沙。綺筵歌吹晚，幕雨泛香車。
獨自擔琴鶴，還歸瀑布東。逍遙非俗趣，楊柳謾春風。草繞村程綠，花盤石磴紅。他時許相覓，五老亂雲中。
行役忽離憂，復此愴分流。濺石回湍咽，縈叢曲澗幽。陰岩常結晦，宿莽競含秋。況乃霜晨早，寒風入戍樓。
昨夜南亭望，分明夢洛中。室家誰道別，兒女案嘗同。忽覺猶言是，沉思始悟空。肝腸餘幾寸，拭淚坐春風。
知君意不淺，立馬問生涯。薄業無歸地，他鄉便是家。宵吟憐桂魄，朝起怯菱花。語盡黃河上，西風日又斜。
直到南箕下，方諳漲海頭。君恩過銅柱，戎節限交州。犀占花陰臥，波沖瘴色流。遠夷非不樂，自是北人愁。
篷棹兩三事，天然相與閒。朝隨稚子去，暮唱菱歌還。倚石遲後侶，徐橈供遠山。君看萬斛載，沈溺須臾間。
江城吹曉角，愁殺遠行人。漢將猶防虜，吳官欲向秦。布帆輕白浪，錦帶入紅塵。將底求名宦，平生但任真。
張頤任酒澆，開眼信花燒。舊國歸何滯，新知別又遙。夜行篙觸石，晚泊纜依橋。若未重相見，無門解寂寥。
疏野還如舊，何曾稱在城。水邊無伴立，天際有山橫。落日雲霞赤，高窗筆硯明。鮑昭多所得，時憶寄湯生。
未委衡山色，何如對塔峰。曩宵曾宿此，今夕值秋濃。羽族棲煙竹，寒流帶月鐘。井甘源起異，泉湧漬苔封。
野水灧長塘，煙花亂晴日。氤氳綠樹多，蒼翠千山出。游魚時可見，新荷尚未密。屢往心獨閒，恨無理人術。
江南楊柳春，日暖地無塵。渡口過新雨，夜來生白蘋。晴沙鳴乳燕，芳樹醉遊人。向晚青山下，誰家祭水神。
孤雲與歸鳥，千里片時間。念我一何滯，辭家久未還。微陽下喬木，遠色隱秋山。臨水不敢照，恐驚平昔顏。
亂後今相見，秋深復遠行。風塵為客日，江海送君情。晉室丹陽尹，公孫白帝城。經過自愛惜，取次莫論兵。
地壓坤方重，官兼憲府雄。桂林無瘴氣，柏署有清風。山水衙門外，旌旗艛艓中。大夫應絶席，詩酒與誰同。
清秋來幾時，宋玉已先知。曠朗霞映竹，澄明山滿池。葺橋雙鶴赴，收果眾猿隨。韶樂方今奏，雲林徒蔽虧。
煩暑莫相煎，森森在眼前。暫來還盡日，獨坐只聞蟬。草媚終難死，花飛卒未蔫。秋風舍此去，滿篋貯新篇。
還聞天竺寺，夢想懷東越。每年海樹霜，桂子落秋月。送君游此地，已屬流芳歇。待我來歲行，相隨浮溟渤。
亂山重複疊，何路訪先生。豈料多才者，空垂不世名。閒曹猶得醉，薄俸亦勝耕。莫問吟詩石，年年芳草平。
軒轅征戰後，江海別離長。遠客歸何處，平蕪滿故鄉。夕陽帆杳杳，舊裡樹蒼蒼。惆悵蓬山下，瓊枝不可忘。
富貴還鄉國，光華滿舊林。秋風樹不靜，君子嘆何深。故老空懸劍，鄰交日散金。眾芳搖落盡，獨有歲寒心。
尋常三五夜，不是不嬋娟。及至中秋滿，還勝別夜圓。清光凝有露，皓魄爽無煙。自古人皆望，年來又一年。
古墓芙蓉塔，神銘松柏煙。鸞沉仙鏡底，花沒梵輪前。銖衣千古佛，寶月兩重圓。隱隱香台夜，鐘聲徹九天。
萬樹江邊杏，新開一夜風。滿園深淺色，照在綠波中。上苑何窮樹，花間次第新。香車與絲騎，風靜亦生塵。
涼風吹夜雨，蕭瑟動寒林。正有高堂宴，能忘遲暮心。軍中宜劍舞，塞上重笳音。不作邊城將，誰知恩遇深。
公局長清淡，池亭晚景中。蔗竿閒倚碧，蓮朵靜淹紅。半引彎彎月，微生飋飋風。無思復無慮，此味幾人同。
風琴秋拂匣，月戶夜開關。榮啟先生樂，姑蘇太守閒。傳聲千古後，得意一時間。卻怪鐘期耳，唯聽水與山。
擎鉢貌清羸，天寒出寺遲。朱門當大路，風雪立多時。似月心常淨，如麻事不知。行人莫輕誚，古佛盡如斯。
名高不俟召，收採獻君門。偶屈應緣數，他人盡為冤。新春城外路，舊隱水邊村。歸去無勞久，知君更待論。
池館清且幽，高懷亦如此。有時簾動風，盡日橋照水。靜將鶴為伴，閒與雲相似。何必學留侯，崎嶇覓松子。
春江多去情，相去枕長汀。數雁別湓浦，片帆離洞庭。雨余沙草綠，雲散岸峰青。誰共觀明月，漁歌夜好聽。
但有閒銷日，都無事繫懷。朝眠因客起，午飯伴僧齋。樹合陰交戶，池分水夾階。就中今夜好，風月似江淮。
童稚便知聞，如今只有君。百篇詩盡和，一盞酒須分。驛路多連水，州城半在雲。離情同落葉，向晚更紛紛。
誰此種秋色，令人看莫窮。正垂雲夢雨，不奈洞庭風。昔出長安道，獨遊隋苑東。當時今日思，須信苦相同。
先生見堯心，相與去九有。斯民既已治，我得安林藪。道為自然貴，名是無窮壽。瑤壇在此山，識者常迴首。
高台暫俯臨，飛翼聳輕音。浮光隨日度，漾影逐波深。回瞰周平野，開懷暢遠襟。獨此三休上，還傷千歲心。
久為名所誤，春盡始歸山。落羽羞言命，逢人強破顏。交疏貧病裡，身老是非間。不及東溪月，漁翁夜往還。
夭桃臨方塘，暮色堪秋思。托根豈求潤，照影非自媚。罥掛青柳絲，零落綠錢地。佳期竟何許，時有幽禽至。
十年通大漠，萬里出長平。寒日生戈劍，陰雲拂旆旌。饑烏啼舊壘，疲馬戀空城。辛苦皋蘭北，胡霜損漢兵。
莫疑空手去，無援取高科。直是文章好，爭如德行多。煙霄心一寸，霜雪路千坡。稱意東歸後，交親那喜何。
此來風雨後，已覺減年華。若待皆無事，應難更有花。管弦臨夜急，榆柳向江斜。且莫看歸路，同須醉酒家。
早晚逐茲來，閒門日為開。亂蛩鳴白草，殘菊藉蒼苔。困臥誰驚起，閒行自欲回。何時此攜手，吾子本多才。
僻巷難通馬，深園不藉籬。青蘿纏柏葉，紅粉墜蓮枝。雨燕啣泥近，風魚咂網遲。緣君尋小阮，好是更題詩。
芬芳禁林晚，容與桂舟前。橫空一鳥度，照水百花然。綠野明斜日，青山澹晚煙。濫陪終宴賞，握管類窺天。
失為庭前雪，飛因海上風。九霄應得侶，三夜不歸籠。聲斷碧雲外，影沉明月中。郡齋從此後，誰伴白頭翁。
自小即胼胝，至今凋鬢髮。所圖山褐厚，所愛山爐熱。不知冠蓋好，但信煙霞活。富貴如疾顛，吾從老岩穴。
王畿第一縣，縣尉是詞人。館殿非初意，圖書是舊貧。斫冰泉竇響，賽雪廟松春。自此升通籍，清華日近身。
向老多悲恨，淒然念一丘。岩泉終古在，風月幾年游。菌閣饒佳樹，菱潭有釣舟。不如羊叔子，名與峴山留。
世上名利牽，途中意慘然。到家能幾日，為客便經年。跡似萍隨水，情同鶴在田。何當功業遂，歸路下遙天。
少年乘勇氣，百戰過烏孫。力盡邊城難，功加上將恩。曉風聽戍角，殘月倚營門。自說輕生處，金瘡有舊痕。
端居愁無涯，一夕發欲白。因為鸞章吟，忽憶鶴骨客。手披丹台文，腳著赤玉舄。如蒙清音酬，若渴吸月液。
二月春來半，宮中日漸長。柳垂金屋暖，花覆玉樓香。拂匣先臨鏡，調笙更炙簧。還將盧女曲，夜夜奉君王。
英英大梁國，鬱鬱秘書檯。碧落從龍起，青山觸石來。官名光邃古，蓋影耿輕埃。飛感高歌發，威加四海回。
竄身來蜀地，同病得韋郎。天下干戈滿，江邊歲月長。別筵花欲暮，春日鬢俱蒼。為問南溪竹，抽梢合過牆。
暫別明庭去，初隨優詔還。曾為鵬鳥賦，喜過鑿龍山。新墅煙火起，野程泉石間。岩廊人望在，只得片時閒。
空為梁甫吟，誰竟是知音。風雪生寒夜，鄉園來舊心。滄江孤棹迥，白閣一鐘深。君子久忘我，此懷甘自沈。
高閣橫秀氣，清幽並在君。檐飛宛溪水，窗落敬亭雲。猿嘯風中斷，漁歌月裡聞。閒隨白鷗去，沙上自為群。
寒食江村路，風花高下飛。汀煙輕冉冉，竹日靜暉暉。田父要皆去，鄰家閙不違。地偏相識盡，鷄犬亦忘歸。
曙氣變東風，蟾壺夜漏窮。新春幾人老，舊曆四時空。身賤悲添歲，家貧喜過冬。稱觴惟有感，歡慶在兒童。
士安逾弱冠，落魄未修飾。一朝因感激，志學忘寢食。著書窮天人，辭聘守玄默。薄葬信昭儉，可為將來則。
有美不自蔽，安能守孤根。盈盈湘西岸，秋至風露繁。麗影別寒水，穠芳委前軒。芰荷諒難雜，反此生高原。
青柳映紅顏，黃雲蔽紫關。忽聞邊使出，枝葉為君攀。舞腰愁欲斷，春心望不還。風花滾成雪，羅綺亂斑斑。
桂楫中流望，空波兩畔明。林開揚子驛，山出潤州城。海盡邊陰靜，江寒朔吹生。更聞風葉下，淅瀝度秋聲。
秦雲攀窈窕，楚桂搴芳馨。五色豈徒爾，萬枝皆有靈。仙謡天上貴，林詠雪中青。持此一為贈，送君翔杳冥。
紅霞青壁底，石室薜蘿垂。應有迷仙者，曾逢採藥時。桃花饒兩頰，松葉淺長髭。直是來城市，何人識得伊。
綠蘿縈數匝，本在草堂間。秋色寄高樹，晝陰籠近山。移花疏處過，劚藥困時攀。日暮微風起，難尋舊徑還。
異域陰山外，孤城雪海邊。秋來唯有雁，夏盡不聞蟬。雨拂氈牆濕，風搖毳幕膻。輪台萬里地，無事歷三年。
秋霧連雲白，歸心浦漵懸。津人空守纜，村館復臨川。篷隔蒼茫雨，波連演漾田。孤舟未得濟，入夢在何年。
芳春桃李時，京都物華好。為岳豈不貴，所悲涉遠道。遠道不可思，宿昔夢見之。贈君雙佩刀，日夕視來期。
南國晝多霧，北風天正寒。路危行木杪，身遠宿雲端。山鬼吹燈滅，廚人語夜闌。鷄鳴問前館，世亂敢求安。
高岡微雨後，木脫草堂新。惟有疏慵者，來看淡薄人。竹牙生礙路，松子落敲巾。粗得玄中趣，當期宿話頻。
遠愛東光縣，平臨若木津。一城先見日，百里早驚春。德禮邀才重，恩輝拜命新。幾時裁尺素，滄海有枯鱗。
逍遙方罷郡，高興接東甌。幾處行杉徑，何時宿石樓。湘聲穿古竇，華影在空舟。惆悵雲門路，無因得從游。
嘉陵天氣好，百里見雙流。帆影緣巴字，鐘聲出漢州。綠原春草晚，青木暮猿愁。本是風流地，遊人易白頭。
閒上津橋立，天涯一望間。秋風波上岸，旭日氣連山。偶聖今方變，朝宗豈復還。崑崙在蕃界，作將亦何顏。
常知罷官意，果與世人疏。復此涼風起，仍聞濠上居。故山期采菊，秋水憶觀魚。一去蓬蒿徑，羡君閒有餘。
北竹青桐北，南桐綠竹南。竹林君早愛，桐樹我初貪。鳳棲桐不愧，鳳食竹何慚。棲食更如此，餘非鳳所堪。
洞壑仙人館，孤峰玉女台。空濛朝氣合，窈窕夕陽開。流澗含輕雨，虛岩應薄雷。正逢鸞與鶴，歌舞出天來。
雲嶂天涯盡，川途海縣窮。何言此地僻，忽與故人同。身負邦君弩，情紆御史驄。王程不我駐，離思逐秋風。
馳道當河陝，陳詩問國風。川原三晉別，襟帶兩京同。後殿函關盡，前旌闕塞通。行看洛陽陌，光景麗天中。
谷口疏鐘動，漁樵稍欲稀。悠然遠山暮，獨向白雲歸。菱蔓弱難定，楊花輕易飛。東皋春草色，惆悵掩柴扉。
海漲兵荒後，為官合動情。字人無異術，至論不如清。草履隨船賣，綾梭隔水鳴。唯持古人意，千里贈君行。
天作雲與雷，霈然德澤開。東風日本至，白雉越裳來。獨棄長沙國，三年未許回。何時入宣室，更問洛陽才。
每來多便宿，不負白雲言。古木朔風動，寒城疏雪翻。微燈懸刻漏，舊夢返湘沅。先是琴邊起，知為閣務繁。
道路時通塞，江山日寂寥。偷生唯一老，伐叛已三朝。雨急青楓暮，雲深黑水遙。夢歸歸未得，不用楚辭招。
雲陛褰珠扆，天墀覆綠楊。隔簾妝隱映，向席舞低昂。鳴佩長廊靜，開冰廣殿涼。歡餘劍履散，同輦入昭陽。
永夕見招宿，詩書盈草堂。靜吟傾美酒，高論出名場。窗颯松篁韻，庭兼雪月光。心期身未老，一去泛瀟湘。
歲落眾芳歇，時當大火流。霜威出塞早，雲色渡河秋。夢繞邊城月，心飛故國樓。思歸若汾水，無日不悠悠。
木隕水歸壑，寂然無念心。南行有真子，被褐息山陰。石路瑤草散，松門寒景深。吾師亦何愛，自起定中吟。
九陌最幽寺，吾師院復深。煙霜同覆屋，松竹雜成林。鳥語境彌寂，客來機自沈。早知能到此，應不戴朝簪。
眾島在波心，曾居舊隱林。近聞飛檄急，轉憶臥雲深。賣藥唯供酒，歸舟只載琴。遙知明月夜，坐石自開襟。
夜雨洗河漢，詩懷覺有靈。籬聲新蟋蟀，草影老蜻蜓。靜引閒機發，涼吹遠思醒。逍遙向誰說，時注漆園經。
那堪聞蕩子，迢遞涉關山。腸為馬嘶斷，衣從淚滴斑。愁看塞上路，詎惜鏡中顏。儻見征西雁，應傳一字還。
子春傷足日，況有寢門哀。元伯歸全去，無由白馬來。笳簫裡巷咽，龜筮墓田開。片石潺湲淚，含悲敘史才。
出山不見家，還山見家在。山門是門前，此去長樵採。青溪誰招隱，白髮自相待。惟餘澗底松，依依色不改。
行虧何必富，節在不妨貧。易得笑言友，難逢終始人。松篁貞管鮑，桃李艷張陳。少見歲寒後，免為霜雪塵。
積雨晴時近，西風葉滿泉。相逢嵩岳客，共聽楚城蟬。宿館橫秋島，歸帆張遠田。別君還寂寞，不似剡中年。
秋入詩人意，巴歌和者稀。泛湖同逸旅，吟會是思歸。白簡徒推薦，滄洲已拂衣。杳冥雲外去，誰不羡鴻飛。
嚴妝垂玉箸，妙舞對清風。無復君王顧，春來起漸慵。歌咽新翻曲，香銷舊賜衣。陵園春雨暗，不見六龍歸。
後閤罷朝眠，前墀思黯然。梅應未假雪，柳自不勝煙。淚續淺深綆，腸危高下弦。紅顏無定所，得失在當年。
我行過漢畤，寥落見孤城。邑裡經多難，兒童識五兵。廣川桑遍綠，叢薄雉連鳴。惆悵蕭關道，終軍願請纓。
聖代多才俊，陸生何考槃。南山高松樹，不合空摧殘。九月湖上別，北風秋雨寒。慇勤嘆孤鳳，早食金琅玕。
注矢寂不動，澄潭晴轉烘。下窺見魚樂，怳若翔在空。驚羽決凝碧，傷鱗浮殷紅。堪將指杯術，授與太湖公。
白日人稀到，簾垂道院深。雨苔生古壁，雪雀聚寒林。忘慮憑三樂，消閒信五禽。誰知是官府，煙縷滿爐沈。
寂寞掩柴扉，蒼茫對落暉。鶴巢松樹遍，人訪蓽門稀。綠竹含新粉，紅蓮落故衣。渡頭煙火起，處處采菱歸。
兒童戲穿鑿，咫尺見津涯。蘚岸和纖草，松泉濺淺沙。光含半床月，影入一枝花。到此無醒日，當時有習家。
白髮滄浪上，全忘是與非。秋潭垂釣去，夜月叩船歸。煙影侵蘆岸，潮痕在竹扉。終年狎鷗鳥，來去且無機。
南國佳人至，北堂羅薦開。長裙隨鳳管，促柱送鸞杯。雲光身後落，雪態掌中回。到愁金谷晚，不怪玉山頽。
獨自南齋臥，神閒景亦空。有山來枕上，無事到心中。簾卷侵床月，屏遮入座風。望春春未至，應在海門東。
日飲巴江水，還啼巴岸邊。秋聲巫峽斷，夜影楚雲連。露滴青楓樹，山空明月天。誰知泊船者，聽此不能眠。
白頭新作尉，縣在故山中。高第能卑宦，前賢尚此風。蕪湖春蕩漾，梅雨晝溟濛。佐理人安後，篇章莫廢功。
登山自補屐，訪友不賫糧。坐嘯青楓晚，行吟白日長。人煙隔水見，草氣入林香。誰作招尋侶，清齋宿紫陽。
千二百輕鸞，春衫瘦著寬。倚風行稍急，含雪語應寒。帶火遺金斗，兼珠碎玉盤。河陽看花過，曾不問潘安。
南京西浦道，四月熟黃梅。湛湛長江去，冥冥細雨來。茅茨疏易濕，雲霧密難開。竟日蛟龍喜，盤渦與岸回。
金脈火初微，開門竹杖隨。此身全是病，今日更嗔誰。落葉崢嶸處，諸峰爽拔時。唯思棠樹下，高論入圓伊。
深山宜避暑，門戶映嵐光。夏木蔭溪路，晝雲埋石床。心源澄道靜，衣葛蘸泉涼。算得紅塵裡，誰知此興長。
萬頃浸天色，千尋窮地根。舟移城入樹，岸闊水浮村。閒鷺驚簫管，潛虯傍酒樽。暝來呼小吏，列火儼歸軒。
日出月覆沒，悠悠昏與明。修持經幾劫，清淨到今生。林下知無相，人間苦是情。終期逐師去，不擬老塵纓。
丹灶三年火，蒼崖萬歲藤。樵歸說逢虎，棋罷正留僧。星斗同秦分，人煙接漢陵。東流清渭苦，不盡照衰興。
北風沙漠地，吾子遠從軍。官路雖非遠，詩名要且聞。蟬悲欲落日，雕下擬陰雲。此去難相戀，前山摻袂分。
陶君喜不遇，予每為君言。今日東台去，澄心在陸渾。旋抽隨日俸，並買近山園。千萬崔兼白，慇勤承主恩。
高甃絶行塵，開簾似有春。風傾竹上雪，山對酒邊人。步暖先逢日，書空遠見鄰。還同內齋暇，登賞及諸姻。
何事一花殘，閒庭百草闌。綠滋經雨發，紅艷隔林看。竟日餘香在，過時獨秀難。共憐芳意晚，秋露未須團。
閒吟遊古觀，靜慮相神仙。上景非難度，陰功不易全。醮壇松作蓋，丹井蘚成錢。浩浩紅塵裡，誰來叩自然。
夜來搖落悲，桑棗半空枝。故國無消息，流年有亂離。霜秦聞雁早，煙渭認帆遲。日暮寒鼙急，邊軍在雍岐。
南樓西下時，月裡聞來棹。桂水舳艫回，荊州津濟閙。移帷望星漢，引帶思容貌。今夜一江人，惟應妾身覺。
岸春芳草合，幾處思纏綿。向暮江蘺雨，初晴杜若煙。靜宜幽鷺立，遠稱碧波連。送別王孫處，萋萋南浦邊。
江上春常早，閩中客去稀。登山怨迢遞，臨水惜芳菲。煙樹何時盡，風帆幾日歸。還看覆命處，盛府有光輝。
秋風江上草，先是客心摧。萬里故人去，一行新雁來。山高雲緒斷，浦迥日波頽。莫怪南康遠，相思不可裁。
日落川徑寒，離心苦未安。客愁西向盡，鄉夢北歸難。霜果林中變，秋花水上殘。明朝渡江後，雲物向南看。
河冰連地凍，朔氣壓春寒。開戶思歸遠，出門移步難。湖雲黏雁重，廟樹颳風干。坐看孤燈焰，微微向曉殘。
達人心自適，旅舍當閒居。不出來時徑，重看讀了書。晚山嵐色近，斜日樹陰疏。儘是忘言客，聽君誦子虛。
一簇楚江山，江山勝此難。覓人來畫取，到處得吟看。鶴隱松聲盡，魚沈檻影寒。自知心未了，閒話亦多端。
百草競春華，麗春應最勝。少須好顏色，多漫枝條剩。紛紛桃李枝，處處總能移。如何貴此重，卻怕有人知。
歲暮一為別，江湖聊自寬。且無人事處，誰謂客行難。郢曲憐公子，吳州憶伯鸞。蒼蒼遠山際，松柏獨宜寒。
又歸衡岳寺，舊院樹冥冥。坐石縫寒衲，尋龕補壞經。嶠雲籠曙磬，潭草落秋萍。誰伴高窗宿，禪衣掛桂馨。
西溪問樵客，遙識楚人家。古樹老連石，急泉清露沙。千峰隨雨暗，一徑入雲斜。日暮飛鴉集，滿山蕎麥花。
楚客秋悲動，梁台夕望賒。梧桐稍下葉，山桂欲開花。氣引迎寒露，光收向晚霞。長歌白水曲，空對綠池畢。
不得同君住，當春別帝鄉。年華落第老，岐路出關長。芳草緣流水，殘花向夕陽。懷親暫歸去，非是釣滄浪。
九轉欲成就，百神應主持。嬰啼鼎上去，老貌鏡前悲。卻顧空丹灶，回心向酒卮。醺然耳熱後，暫似少年時。
神交尚投漆，虛室罷游蘭。網積窗文亂，苔深履跡殘。雪明書帳冷，水靜墨池寒。獨此琴台夜，流水為誰彈。
露花浮翠瓦，鮮思起芳叢。此際斷客夢，況復別志公。既歷天台去，言過赤城東。莫說人間事，崎嶇塵土中。
桂筵開玉俎，蘭圃薦瓊芳。八音調鳳歷，三獻奉鸞觴。絜粢申大享，庭宇冀降祥。神其覃有慶，契福永無疆。
眾僧尊夏臘，靈岳遍曾登。度水手中杖，行山溪畔藤。心空默是印，眉白雪為棱。自得巡方道，棲禪老未能。
馬記天官設，班圖地裡新。善談方亹亹，青簡見彬彬。方朔初聞漢，荊軻昔向秦。正辭堪載筆，終冀作良臣。
大聖威靈地，安公宴坐蹤。未知長寂默，不見久從容。塔影高群木，江聲壓暮鐘。此游幽勝後，來夢亦應重。
群峭碧摩天，逍遙不記年。撥雲尋古道，倚石聽流泉。花暖青牛臥，松高白鶴眠。語來江色暮，獨自下寒煙。
試吏向嵩陽，春山躑躅芳。腰垂新綬色，衣滿舊蕓香。喬樹別時綠，客程關外長。只應傳善政，日夕慰高堂。
秦城幾年住，猶著故鄉衣。失意時相識，成名後獨歸。海秋蠻樹黑，嶺夜瘴禽飛。為學心難滿，知君更掩扉。
仙郎倦去心，鄭驛暫登臨。水色瀟湘闊，沙程朔漠深。鷁舟時往複，鷗鳥恣浮沉。更想逢歸馬，悠悠岳樹陰。
高樓月似霜，秋夜郁金堂。對坐彈盧女，同看舞鳳凰。少兒多送酒，小玉更焚香。結束平陽騎，明朝入建章。
陶令日日醉，不知五柳春。素琴本無弦，漉酒用葛巾。清風北窗下，自謂羲皇人。何時到慄裡，一見平生親。
老宜官冷靜，貧賴俸優饒。熱月無堆案，寒天不趁朝。傍看應寂寞，自覺甚逍遙。徒對盈尊酒，兼無愁可銷。
日日狎沙禽，偷安且放吟。讀書老不入，愛酒病還深。歉後為覊客，兵余問故林。楊花滿床蓆，搔首度春陰。
潞府筋角勁，戴光因合成。因君懷膽氣，贈我定交情。不擬閒穿葉，那能枉始生。唯調一隻箭，飛入破聊城。
愛爾無覊束，雲山恣意過。一身隨遠岫，孤棹任輕波。世事關心少，漁家寄宿多。蘆花泊舟處，江月奈人何。
愛此溪水閒，乘流興無極。漾楫怕鷗驚，垂竿待魚食。波翻曉霞影，岸疊春山色。何處浣紗人，紅顏未相識。
吾重陶淵明，達生知止足。怡情在樽酒，此外無所欲。彭澤非我榮，折腰信為辱。歸來北窗下，復采東籬菊。
峨峨非劍閣，有樹不堪攀。佛手遮不得，人心似等閒。周王應未雪，白起作何顏。盡日空彈指，茫茫塵世間。
彼木生何代，為槎復幾年。欲乘銀漢曲，先泛玉池邊。擁溜根橫岸，沉波影倒懸。無勞問蜀客，此處即高天。
鳳飛樓伎絶，鸞死鏡檯空。獨憐脂粉氣，猶著舞衣中。河伯憐嬌態，馮夷要姝妓。寄言遊戲人，莫弄黃河水。
樹下孤石坐，草間微有霜。同人不同北，雲鳥自南翔。迢遞夜山色，清泠泉月光。西風耿離抱，江海遙相望。
僧貌淨無點，僧衣寧綴華。尋常晝日行，不使身影斜。飯術煮松柏，坐山敷雲霞。欲知禪隱高，緝薜為袈裟。
秦相駕群材，登臨契上台。查從銀漢落，江自雪山來。儷曲親流火，凌風洽小杯。帝鄉如在目，欲下盡裴回。
寒夜陰雲起，疏林宿鳥驚。斜風閃燈影，迸雪打窗聲。竟夕不能寐，同年知此情。漢皇無奈老，何況本書生。
一別一相見，須臾老此生。客衣寒後薄，山思夜深清。詩近吟何句，髭新白幾莖。路岐如昨日，來往夢分明。
先生已得道，市井亦容身。救病自行藥，得錢多與人。問年長不定，傳法又非真。每見鄰家說，時聞使鬼神。
白社思歸處，青門見去人。鄉遙茂苑樹，路入廣陵塵。海日潮浮曉，湖山雪露春。猶期來帝裡，未是得閒人。
孤城漏未殘，徒侶拂征鞍。洛北去游遠，淮南歸夢闌。曉燈回壁暗，晴雪捲簾寒。強盡主人酒，出門行路難。
未得從師去，人間萬事勞。雲門不可見，山木已應高。嚮日開柴戶，驚秋問敝袍。何由宿峰頂，窗裡望波濤。
憐爾因同舍，看書似外家。出關逢落葉，傍水見寒花。送遠添秋思，將衰戀歲華。清淮倍相憶，迴首莫令賒。
今歲好拖鈎，橫街敞禦樓。長繩系日住，貫索輓河流。鬥力頻催鼓，爭都更上籌。春來百種戲，天意在宜秋。
陰魄出海上，望之增苦吟。冷搜驪頷重，寒徹蚌胎深。皓氣籠諸夏，清光射萬岑。悠然天地內，皎潔一般心。
將軍膽氣雄，臂懸兩角弓。纏結青驄馬，出入錦城中。時危未授鉞，勢屈難為功。賓客滿堂上，何人高義同。
殘照玉梁巔，峨峨遠棹前。古來傳勝異，人去學神仙。白鹿老碧壑，黃猿啼紫煙。誰心共無事，局上度流年。
共有春山興，幽尋此日同。談詩訪靈徹，入社愧陶公。竹暗閒房雨，茶香別院風。誰知塵境外，路與白雲通。
山近覺寒早，草堂霜氣晴。樹凋窗有日，池滿水無聲。果落見猿過，葉干聞鹿行。素琴機慮靜，空伴夜泉清。
孟夏愛吾廬，陶潛語不虛。花樽飄落酒，風案展開書。鄰女偷新果，家僮漉小魚。不知皇甫七，池上興何如。
邊草早不春，劍花增濘塵。廣場收驥尾，清瀚怯龍鱗。帆色已歸越，松聲厭避秦。幾時逢范蠡，處處是通津。
引水香山近，穿雲復繞林。才聞籬外響，已覺石邊深。滿處侵苔色，澄來見柳陰。微風月明夜，知有五湖心。
言從石菌閣，新下穆陵關。獨向池陽去，白雲留故山。綻衣秋日裡，洗鉢古松間。一施傳心法，唯將戒定還。
宿懷終南意，及此語云峰。夜聞竹澗靜，曉望林嶺重。春煙生古石，時鳥戲幽松。豈無山中賞，但畏心莫從。
巫山雲雨峽，湘水洞庭波。九辨人猶擯，三秋雁始過。旃裘吳地盡，髫薦楚言多。不果朝宗願，其如江漢何。
搖曳惹風吹，臨堤軟勝絲。態濃誰為識，力弱自難持。學舞枝翻袖，呈妝葉展眉。如何一攀折，懷友又題詩。
臥病人事絶，嗟君萬里行。河橋不相送，江樹遠含情。別路追孫楚，維舟弔屈平。可惜龍泉劍，流落在豐城。
詩為儒者禪，此格的惟仙。古雅如周頌，清和甚舜弦。冰生聽瀑句，香發早梅篇。想得吟成夜，文星照楚天。
閒居多僻靜，猶恐道相違。只是夜深坐，那堪春未歸。嫩苔粘野色，香絮撲人衣。縱有野僧到，終朝不話非。
仙鄉景已清，仙子啟琴聲。秋月空山寂，淳風一夜生。莎間蟲罷響，松頂鶴初驚。因感浮華世，誰憐太古情。
纖纖折楊柳，持此寄情人。一枝何足貴，憐是故園春。遲景那能久，流芳不及新。更愁征戍客，鬢老邊城塵。
不食非關藥，天生是女仙。見人還起拜，留伴亦開田。無窟尋溪宿，兼衣掃葉眠。不知何代女，猶帶剪刀錢。
顒望臨碧空，怨情感離別。芳草不知愁，岩花但爭發。雲山萬重隔，音信千里絶。春去秋復來，相思幾時歇。
茫茫南與北，道直事難諧。榆莢錢生樹，楊花玉糝街。塵縈遊子面，蝶弄美人釵。卻憶青山上，雲門掩竹齋。
廣武原西北，華夷此浩然。地盤山入海，河繞國連天。遠樹千門邑，高檣萬里船。鄉心日雲暮，猶在楚城邊。
今日登高閣，三休忽自悲。因知筋力減，不及往年時。草樹還如舊，山河亦在茲。龍鍾兼老病，更有重來期。
碧水色堪染，白蓮香正濃。分飛俱有恨，此別幾時逢。藕隱玲瓏玉，花藏縹緲容。何當假雙翼，聲影暫相從。
萬事歸一衲，曹溪初去尋。從來相狎輩，盡不是知音。乞食林花落，穿雲翠巘深。終希重一見，示我祖師心。
雲海泛甌閩，風潮泊島濱。何知歲除夜，得見故鄉親。余是乘槎客，君為失路人。平生復能幾，一別十餘春。
恭聞林下別，未至亦沾裳。荻岸雨聲盡，江天虹影長。佩韋宗懶慢，偷橘愛芳香。遙想從公後，稱榮在上堂。
風轉雲頭斂，煙銷水面開。晴虹橋影出，秋雁櫓聲來。郡靜官初罷，鄉遙信未回。明朝是重九，誰勸菊花杯。
漁家在江口，潮水入柴扉。行客欲投宿，主人猶未歸。竹深村路遠，月出釣船稀。遙見尋沙岸，春風動草衣。
前山不可望，暮色漸沉規。日轉須彌北，蟾來渤海西。風鈴亂僧語，霜枿欠猿啼。閣外千家月，分明見裡迷。
一行千里外，幾事寸心間。才子貧堪嘆，男兒別是閒。黃河淹華岳，白日照潼關。若值鄉人問，終軍賤不還。
銜杯國門外，分手見殘陽。何日還南越，今朝往北荒。砂城經雨壞，虜騎入秋狂。親詠關山月，歸吟鬢的霜。
淮海風濤起，江關憂思長。同悲鵲繞樹，獨作雁隨陽。山晚雲初雪，汀寒月照霜。由來濯纓處，漁父愛滄浪。
不語焚香坐，心知道已成。流年衰此世，定力見他生。暮雪余春冷，寒燈續晝明。尋常五侯至，敢望下階迎。
牛頭見鶴林，梯逕繞幽深。春色浮山外，天河宿殿陰。傳燈無白日，布地有黃金。休作狂歌老，回看不住心。
上國山河列，賢王邸第開。故人分職去，潘令寵行來。冠蓋趨梁苑，江湘失楚材。豫愁軒騎動，賓客散池台。
柱史回清憲，謫居臨漢川。遲君千里駕，方外賞雲泉。路斷因春水，山深隔暝煙。湘江見游女，寄摘一枝蓮。
清秀過終童，攜書訪老翁。以吾為世舊，憐爾繼家風。淮岸經霜柳，關城帶月鴻。春歸定得意，花送到東中。
清冬賓禦出，蜀道翠微間。遠霧開群壑，初陽照近關。霜潭浮紫菜，雪棧繞青山。當似遺民去，柴桑政自閒。
江水天連色，無涯淨野氛。微明岸傍樹，凌亂渚前雲。舉棹形徐轉，登艫意漸分。渺茫從此去，空復惜離群。
江風處處盡，旦暮水空波。搖落行人去，雲山向越多。陳蕃懸榻待，謝客枉帆過。相見耶溪路，逶迤入薜蘿。
俗間塵外境，郭內宅中亭。或有人家創，還無蓮幕馨。石曾湖岸見，琴誤岳樓聽。來客頻頻說，終須作畫屏。
登高復送遠，惆悵洞庭秋。風景同前古，雲山滿上游。蒼蒼來暮雨，淼淼逐寒流。今日關中事，蕭何共爾憂。
遲遲傍曉陰，昨夜色猶深。畢竟終須落，堪悲古與今。明年何處見，盡日此時心。蜂蝶無情極，殘香更不尋。
亂後寄僧居，看花恨有餘。香宜閒靜立，態似別離初。朵密紅相照，欄低畫不如。狂風任吹卻，最共野人疏。
巴蜀水南偏，山窮塞壘寬。歲時將近臘，草樹未知寒。獨狖啼朝雨，群牛向暮灘。更聞蠻俗近，烽火不艱難。
窮巷唯秋草，高僧獨扣門。相歡如舊識，問法到無言。水為風生浪，珠非塵可昏。悟來皆是道，此別不銷魂。
大罟綱目繁，空江波浪黑。沈沈到波底，恰共波同色。牽時萬鬐入，已有千鈞力。尚悔不橫流，恐他人更得。
萬壑褒中路，何層不架虛。濕雲和棧起，燋枿帶畲余。岩狖牽垂果，湍禽接迸魚。每逢維艇處，塢裡有人居。
故人西奉使，胡騎正紛紛。舊國無來信，春江獨送君。五言凌白雪，六翮向青雲。誰念滄洲吏，忘機鷗鳥群。
四戶八窗明，玲瓏逼上清。外欄黃鵠下，中柱紫芝生。每帶雲霞色，時聞簫管聲。望君兼有月，幢蓋儼層城。
立馬柳花裡，別君當酒酣。春風漸向北，雲雁不飛南。明曉日初一，今年月又三。鞭羸去暮色，遠岳起煙嵐。
常時任顯晦，秋至輒分明。縱被微雲掩，終能永夜清。含星動雙闕，伴月照邊城。牛女年年渡，何曾風浪生。
帝鄉歸未得，辛苦事覊游。別館一尊酒，客程千里秋。霜風紅葉寺，夜雨白蘋洲。長恐此時淚，不禁和恨流。
太華五千尋，重岩合沓起。勢飛白雲外，影倒黃河裡。上有千蓮葉，服之久不死。山高采難得，嘆息徒仰止。
萬里巴江外，三聲月峽深。何年有此路，幾客共沾襟。斷壁分垂影，流泉入苦吟。淒涼離別後，聞此更傷心。
的的墮芊蒼，茫茫不記年。幾逢疑虎將，應逐犯牛仙。擇地依蘭畹，題詩間錦錢。何時成五色，卻上女媧天。
池光忽隱牆，花氣亂侵房。屏緣蝶留粉，窗油蜂印黃。官書推小吏，侍史從清郎。並馬更吟去，尋思有底忙。
蕭條起關塞，搖颺下蓬瀛。拂林花亂彩，響谷鳥分聲。披雲羅影散，泛水織文生。勞歌大風曲，威加四海清。
東門垂柳長，迴首獨心傷。日暖臨芳草，天晴憶故鄉。映花鶯上下，過水蝶飛揚。借問同行客，今朝淚幾行。
乞還方未遂，日夕望雲林。況復逢春草，何勞問此心。閉門公務散，枉策故情深。遙夜他鄉酒，同君梁甫吟。
嵐靄潤窗欞，吟詩得冷症。教餐有效藥，多愧獨行僧。雲濕煎茶火，冰封汲井繩。片扉深著掩，經國自無能。
征役各異路，煙波同旅愁。輕橈上桂水，大艑下揚州。何處成後會，今朝分舊遊。離心比楊柳，蕭颯不勝秋。
美女出東鄰，容與上天津。整衣香滿路，移步襪生塵。水下看妝影，眉頭畫月新。寄言曹子建，個是洛川神。
我與文雄別，胡然邑吏歸。賢人安下位，鷙鳥欲卑飛。激節輕華冕，移官殉綵衣。羡君行樂處，從此拜庭闈。
新領州從事，曾為朝大夫。江城竹使待，山路橘官扶。片雨三江道，殘秋五葉湖。能令詩思好，楚色與寒蕪。
高闕礙飛鳥，人言是君家。經年不歸去，愛妾面上花。妾面雖有花，妾心非女蘿。郎妻自不重，于妾欲如何。
百歲竟何事，一身長遠遊。行行將近老，處處不離愁。世路多相取，權門不自投。難為此時別，欲別願人留。
故國今何在，扁舟竟不歸。雲移山漠漠，江闊樹依依。晚色千帆落，秋聲一雁飛。此時兼送客，憑檻欲沾衣。
玉甃談仙客，銅台賞魏君。蜀都宵映火，杞國旦生雲。嚮日蓮花淨，含風李樹薰。已開千里國，還聚五星文。
空江平野流，風島葦颼颼。殘日銜西塞，孤帆向北洲。邊鴻渡漢口，楚樹出吳頭。終入高雲裡，身依片石休。
暖景登橋望，分明春色來。離心自惆悵，車馬亦裴回。遠雪和霜積，高花占日開。從官竟何事，憂患已相催。
寶劍千金買，平生未許人。懷君萬里別，持贈結交親。孤松宜晚歲，眾木愛芳春。已矣將何道，無令白首新。
永夕愁不寐，草蟲喧客庭。半窗分曉月，當枕落殘星。鬢髮游梁白，家山近越青。知音在諫省，苦調有誰聽。
谷鳥時一囀，田園春雨餘。光風動林早，高窗照日初。獨飲澗中水，吟詠老氏書。城闕應多事，誰憶此閒居。
芳春開令序，韶苑暢和風。惟靈申廣祐，利物表神功。綺會周天宇，黼黻藻寰中。庶幾承慶節，歆奠下帷宮。
弱柳緣堤種，虛亭壓水開。條疑逐風去，波欲上階來。翠羽偷魚入，紅腰學舞回。春愁正無緒，爭不盡殘杯。
內閣勞讎校，東邦忽縱游。才偏精二雅，分合遇諸侯。暗海龜蒙雨，連空趙魏秋。如經麟見處，駐馬瞰荒丘。
多謝空門客，時時出草堂。從容非有約，淡薄不相忘。池映春篁老，檐垂夏果香。西峰正清霽，自與拂吟床。
寂然空佇立，往往報疏鐘。高館誰留客，東南二室峰。川原通霽色，田野變春容。惆悵層城暮，猶言歸路逢。
入貢列諸生，詩書業早成。家承孔聖後，身有魯儒名。楚水通滎浦，春山擁漢京。愛君方弱冠，為賦少年行。
荷恩承顧托，執契恭臨撫。廟略靜邊荒，天兵曜神武。有截資先化，無為遵舊矩。禎符降昊穹，大業光寰宇。
吾嘉台孝威，樂道隱岩穴。吾尚管幼安，棲真養高節。採藥聊自給，觀書任所悅。風塵不可混，真素比松雪。
浮世況多事，飄流每嘆君。路岐何處去，消息幾時聞。吟裡落秋葉，望中生暮雲。孤懷誰慰我，夕鳥自成群。
青衿離白社，朱綬始言歸。此去應多羡，初心盡不違。江帆和日落，越鳥近鄉飛。一路春風裡，楊花雪滿衣。
事外心如寄，虛齋臥更幽。微風生白羽，畏日隔青油。用拙懷歸去，沉痾畏借留。東山自有計，蓬鬢莫先秋。
行止竟何從，深溪與古峰。青荷巢瑞質，綠水返靈蹤。鑽骨神明應，酬恩感激重。仙翁求一卦，何日脫龍鍾。
雨後園林好，幽行迥野通。遠山芳草外，流水落花中。客醉悠悠慣，鶯啼處處同。夕陽自一望，日暮杜陵東。
畢竟將何狀，根元在正思。達人皆一貫，迷者自多岐。觸類風騷遠，懷賢肺腑衰。河橋送別者，二子好相知。
秋風入疏戶，離人起晨朝。山郡多風雨，西樓更蕭條。嗟予淮海老，送子關河遙。同來不同去，沉憂寧復消。
上國路綿綿，行人候曉天。離亭綠綺奏，鄉樹白雲連。江露濕征袂，山鶯宜泊船。春風若為別，相顧起尊前。
誰言行旅日，況復桃花時。水即滄溟遠，星從天漢垂。川光獨鳥暮，林色落英遲。豈是王程急，偏多遊子悲。
祖帳臨伊水，前旌指渭河。風煙裡數少，雲雨別情多。重疊受恩久，邅回如命何。東山與東閣，終異再經過。
名高意本閒，浮俗自難攀。佐蜀連錢出，朝天獬豸還。迴翔歷清院，彈奏迥離班。休浣通玄旨，留僧晝掩關。
水上鵠已去，亭中鳥又鳴。辭因使楚重，名為救齊成。荒壟遽千古，羽觴難再傾。劉伶今日意，異代是同聲。
苦被流年迫，衰羸老病情。得歸青嶂死，便共白雲生。樹枿燒爐響，崖棱躡屐聲。此心人信否，魂夢自分明。
謀身非不早，其奈命來遲。舊友皆霄漢，此身猶路岐。北風微雪後，晚景有雲時。惆悵清江上，區區趁試期。
一葉野人舟，長將載酒游。夜來吟思苦，江上月華秋。曉露滿紅蓼，輕波颺白鷗。漁翁似有約，相伴釣中流。
聞就龐公隱，移居近洞湖。興來林是竹，歸臥谷名愚。掛席樵風便，開軒琴月孤。歲寒何用賞，霜落故園蕪。
皎月照芳樹，鮮葩含素輝。愁人惜春夜，達曙想岩扉。風靜陰滿砌，露濃香入衣。恨無金谷妓，為我奏思歸。
未識都知面，頻輸復分錢。苦心事筆硯，得志助花鈿。徒步求秋賦，持杯給暮饘。力微多謝病，非不奉同年。
汲泉灑小台，台上無纖埃。解帶面西坐，輕襟隨風開。晚涼閒興動，憶同傾一杯。月明候柴戶，藜杖何時來。
山空葉復落，一徑下新安。風急渡溪晚，雪晴歸寺寒。尋雲策藤杖，嚮日倚蒲團。寧憶西遊客，勞勞歌路難。
道士黃山隱，輕人復重財。太山將比甑，東海只容杯。綠綬藏雲帔，烏巾換鹿胎。黃泉六個鬼，今夜待君來。
聖人貴素樸，禮義非玄同。師金告顏生，可謂達化宗。夫子飾芻狗，自然道斯窮。應物方矯行，俯仰靡不通。
此道背于時，攜歸一軸詩。樹沈孤鳥遠，風逆蹇驢遲。草入吟房壞，潮沖釣石移。恐傷歡覲意，半路摘愁髭。
遠客驚秋早，江天夜露新。滿庭惟有月，空館更何人。卜命知身賤，傷寒舞劍頻。猿啼曾下淚，可是為憂貧。
曙色傳芳意，分明錦繡叢。蘭生霽後日，花發夜來風。不向三峰裡，全勝一縣中。遙知大苑內，應待五花驄。
季主超常倫，沉跡寄卜筮。宋賈二大夫，停車試觀藝。高談哂朝列，洪辯不可際。終秉鸞鳳心，翛然已遐逝。
日晚宜春暮，風軟上林朝。對酒近初節，開樓蕩夜謡。石橋通小澗，竹路上青霄。持底誰見許，長愁成細腰。
遠期難可托，桃李自依依。花徑無容跡，戎裘未下機。隨風開又落，度日掃還飛。欲折枝枝贈，那知歸不歸。
曉報櫻桃發，春攜酒客過。綠餳粘盞杓，紅雪壓枝柯。天色晴明少，人生事故多。停杯替花語，不醉擬如何。
別離無遠近，事歡情亦悲。不聞車輪聲，後會將何時。去日忘寄書，來日乖前期。縱知明當返，一息千萬思。
燕來巢我檐，我屋非高大。所貴兒童善，保爾無殃禍。莫巢孀婦家，孀婦怨孤坐。妒爾長雙飛，打爾危巢破。
東南猶阻寇，梨嶺更誰登。作宰應無俸，歸船必有僧。灘平眠獺石，燒斷飲猿藤。歲盡校殊最，方當見異能。
永與清溪別，蒙將玉饌俱。無才逐仙隱，不敢恨庖廚。亂世輕全物，微聲及禍樞。衣冠兼盜賊，饕餮用斯須。
身老無修飾，頭巾用白紗。開門朝掃徑，輦水夜澆花。藥氣聞深巷，桐陰到數家。不愁還酒債，腰下有丹砂。
楚客經年病，孤舟人事稀。晚晴江柳變，春暮塞鴻歸。今日方知命，前身自覺非。不能憂歲計，無限故山薇。
想爾到邊頭，蕭條正值秋。二年貧御史，八月古邠州。絲管聞雖樂，風沙見亦愁。望鄉心若苦，不用數登樓。
本為獨立難，寄彼高樹枝。蔓衍數條遠，溟濛千朵垂。嚮日助成陰，當風藉持危。誰言柔可屈，坐見蟠蛟螭。
峨嵋來已遠，衡岳去猶賒。南浦懸帆影，西風亂荻花。天涯遙夢澤，山眾近長沙。有興多新作，攜將大府誇。
違別未幾日，一日如三秋。猶疑望可見，日日上高樓。惟見分手處，白蘋滿芳洲。寸心寧死別，不忍生離愁。
借問隴頭水，終年恨何事。深疑嗚咽聲，中有徵人淚。自古藴長策，況我非才智。無計謝潺湲，一宵空不寐。
一棹歸何處，蒼茫落照昏。無人應失路，有樹始知春。湖岸春耕廢，江城戰鼓喧。儒冠解相誤，學劍盡乘軒。
秦晉積舊匹，潘徐有世親。三星宿已會，四德婉而嬪。雲光鬢裡薄，月影扇中新。年華與妝面，共作一芳春。
晚掛溪上網，映空如霧縠。閒來發其機，旋旋沈平綠。下處若煙雨，牽時似崖谷。必若遇鯤鮞，從教通一目。
不分君恩斷，新妝視鏡中。容華尚春日，嬌愛已秋風。枕席臨窗曉，帷屏向月空。年年後庭樹，榮落在深宮。
圖畫失天真，容華坐誤人。君恩不可再，妾命在和親。淚點關山月，衣銷邊塞塵。一聞陽鳥至，思絶漢宮春。
二月韶光好，春風香氣多。園中花巧笑，林裡鳥能歌。有恨離琴瑟，無情著綺羅。更聽春燕語，妾亦不如他。
山兄詩癖甚，寒夜更何為。覓句唯頑坐，嚴霜打不知。石膏粘木屐，崖蜜落冰池。近見禪僧說，生涯勝往時。
年年三月暮，無計惜殘紅。酷恨西園雨，生憎南陌風。片隨流水遠，色逐斷霞空。悵望叢林下，悠悠飲興窮。
黃葉聚牆角，青苔圍柱根。被經霜後薄，鏡遇雨來昏。半卷寒檐幕，斜開暖閣門。迎冬兼送老，只仰酒盈尊。
束簡下高閣，買符驅短轅。故人惜分袂，結念醉芳樽。切切別思纏，蕭蕭征騎煩。臨歸無限意，相視卻忘言。
到處有同人，多為賦與文。詩中難得友，湖畔喜逢君。凍把城根雪，風開岳面雲。苦吟吟不足，爭忍話離群。
柏寢閉何時，瑤華自滿枝。天清凝積素，風暖動芬絲。留步蒼苔暗，停觴白日遲。因吟茂陵草，幽賞待妍詞。
野店臨西浦，門前有橘花。停燈待賈客，賣酒與漁家。夜靜江水白，路回山月斜。閒尋泊船處，潮落見平沙。
從知東甸尉，銓注似恩除。帶土移嵩術，和泉送尹魚。印床寒鷺宿，壁記醉僧書。堂下諸昆在，無妨候起居。
河水昏復晨，河邊相送頻。離杯有淚飲，別柳無枝春。一笑忽然斂，萬愁俄已新。東波與西日，不惜遠行人。
鳥道雪岑巔，師亡誰去禪。幾塵增滅後，樹色改生前。層塔當松吹，殘蹤傍野泉。唯嗟聽經虎，時到壞庵邊。
鬥酒勿為薄，寸心貴不忘。坐惜故人去，偏令遊子傷。離顏怨芳草，春思結垂楊。揮手再三別，臨岐空斷腸。
嫖姚北伐時，深入強千里。戰餘落日黃，軍敗鼓聲死。嘗聞漢飛將，可奪單于壘。今與山鬼鄰，殘兵哭遼水。
天涯行欲遍，此夜故人情。鄉國別來久，干戈還未平。燈殘偏有焰，雪甚卻無聲。多少新聞見，應須語到明。
幕府日多暇，田家歲復登。相知恨不早，乘興乃無恆。窮巷在喬木，深齋垂古藤。邊城唯有醉，此外更何能。
追餞同舟日，傷春一水間。飄零為客久，衰老羡君還。花遠重重樹，雲輕處處山。天涯故人少，更益鬢毛斑。
舊國余歸楚，新年子北征。掛帆愁海路，分手戀朋情。日夕故園意，汀洲春草生。何時一杯酒，重與季鷹傾。
相思春樹綠，千里亦依依。鄠杜月頻滿，瀟湘人未歸。桂花風半落，煙草蝶雙飛。一別無消息，水南車跡稀。
古巷牛羊出，重門接柳陰。閒看入竹路，自有向山心。種藥齊幽石，耕田到遠林。願同詞賦客，得興謝家深。
行李逾南極，旬時到舊鄉。楚芝應遍紫，鄧橘未全黃。渠濁村舂急，旗高社酒香。故山歸夢喜，先入讀書堂。
琴劍事行裝，河關出北方。秦音盡河內，魏畫自黎陽。野日村苗熟，秋霜館葉黃。風沙問船處，應得立清漳。
團扇秋風起，長門夜月明。羞聞拊背入，恨說舞腰輕。太常先已醉，劉君恆帶酲。橫陳每虛設，吉夢竟何成。
北渚牽吟興，西溪爽共游。指期乘禁馬，無暇狎沙鷗。縱目懷青島，澄心想碧流。明公非不愛，應待泛龍舟。
別意說難盡，離杯深莫辭。長歌終此席，一笑又何時。棹入寒潭急，帆當落照遲。遠書如不寄，無以慰相思。
曙角凌雲罷，春城帶雨長。水花分塹弱，巢燕得泥忙。令弟雄軍佐，凡才污省郎。萍漂忍流涕，衰颯近中堂。
門徑眾峰頭，盤岩復轉溝。雲僧隨樹老，杏水落江流。峽狖有時到，秦人今日遊。謝公多晚眺，此景在南樓。
中峰煉金客，昨日遊人間。葉縣鳧共去，葛陂龍暫還。春雲湊深水，秋雨懸空山。寂寂清溪上，空餘丹灶閒。
鰲海西邊地，宵吟景象寬。雲開孤月上，瀑噴一山寒。人異發常綠，草靈秋不乾。無由此棲息，魂夢在長安。
昨日發蔥嶺，今朝下蘭渚。喜從千里來，亂笑含春語。龍沙濕漢旗，鳳扇迎秦素。久別遼城鶴，毛衣已應故。
遠客乘流去，孤帆向夜開。春風江上使，前日漢陽來。別路猶千里，離心重一杯。剡溪木未落，羡爾過天台。
發枯窮律韻，字字合塤篪。日月所到處，姓名無不知。鶯啼謝守壘，苔老謫仙碑。詩道喪來久，東歸為弔之。
珍重巴西守，慇勤寄遠情。劍峰當戶碧，詩韻滿樓清。日照涪川闊，煙籠雪嶠明。徵黃看即及，莫嘆滯江城。
雙扉碧峰際，遙向夕陽開。飛錫方獨往，孤雲何事來。寒潭映白月，秋雨上青苔。相送東郊外，羞看驄馬回。
幽居湖北濱，相訪值殘春。路遠諸峰雨，時多擉鱉人。蒸花初釀酒，漁艇劣容身。莫訝頻來此，伊余亦隱淪。
夜久誰同坐，爐寒鼎亦澄。亂松飄雨雪，一室掩香燈。白髮添新歲，清吟減舊朋。明朝待晴旭，池上看春冰。
中宵天色淨，片月出滄洲。皎潔臨孤島，嬋娟入亂流。應同故園夜，獨起異鄉愁。那得休蓬轉，從君上庾樓。
四年不相見，相見覆何為。握手言未畢，卻令傷別離。升堂還駐馬，酌醴便呼兒。語嘿自相對，安用傍人知。
京邑嘆離群，江樓喜遇君。開筵當九日，泛菊外浮雲。朗詠山川霽，酣歌物色新。君看酒中意，未肯喪斯文。
去日重陽後，前程菊正芳。行車輾秋岳，落葉墜寒霜。雲入漢天白，風高磧色黃。蒲輪待恐晚，求薦向諸方。
鐵騎幾時回，金閨怨早梅。雪寒花已落，風暖葉還開。夕逐新春管，香迎小歲杯。盛時何足貴，書裡報輪台。
長安人擾擾，獨自有閒心。海上山中去，風前月下吟。引猿秋果熟，藏鶴曉雲深。易姓更名數，難教弟子尋。
江上青蓮宮，人間蓬萊島。煙霞與波浪，隱映樓台好。潮門梵音靜，海日天光早。願與靈鷲人，吟經此終老。
長大有南北，山川各所之。相逢孤館夜，共憶少年時。爛醉百花酒，狂題幾首詩。來朝又分袂，後會鬢應絲。
已恨親皆遠，誰憐友復稀。君王未西顧，遊宦盡東歸。塞迥山河淨，天長雲樹微。方同菊花節，相待洛陽扉。
孤舟路漸賒，時見碧桃花。溪雨灘聲急，岩風樹勢斜。獼猴垂弱蔓，鸛鶴睡橫槎。謾向仙林宿，無人識阮家。
國以重明受，天從諒闇移。諸侯方北面，白日忽西馳。龍影當泉落，鴻名向廟垂。永言青史上，還見戴無為。
郗家庭樹下，幾度醉春風。今日花還發，當時事不同。流言應未息，直道竟難通。徒遣相思者，悲歌向暮空。
幾日臥南亭，捲簾秋月清。河關初罷夢，池閣更含情。寒露潤金井，高風飄玉箏。前年共遊客，刀筆事戎旌。
不道沙堤盡，猶欺石棧頑。寄言飛白雪，休去打青山。倒打錢塘郭，長驅白浪花。吞吳休得也，輸卻五千家。
佳人惜顏色，恐逐芳菲歇。日暮出畫堂，下階拜新月。拜月如有詞，傍人那得知。歸來投玉枕，始覺淚痕垂。
子欲適東周，門人盈歧路。高標信難仰，薄官非始務。綿邈千里途，裴回四郊暮。徵車日雲遠，撫已慚深顧。
春城帶病別，秋塞見除書。況是神仙吏，仍非塵土居。河風吹鳥迥，岳雨滴桐疏。坐閣馳思夕，沙東涼月虛。
乍起衣猶冷，微吟帽半欹。霜凝南屋瓦，鷄唱後園枝。洛水碧雲曉，吳宮黃葉時。兩傳千里意，書札不如詩。
芳田岐路斜，脈脈惜年華。雲路青絲騎，香含翠幰車。歌聲仍隔水，醉色未侵花。唯有懷鄉客，東飛羡曙鴉。
秋室浩煙霧，風柳怨寒蜩。機杼夜聲切，蕙蘭芳意消。美人湘水曲，桂楫洞庭遙。常恐時光謝，蹉跎紅艷凋。
至白涅不緇，至交淡不疑。人生靜躁殊，莫厭相箴規。膠漆武可接，金蘭文可思。堪嗟無心人，不如松柏枝。
長林何繚繞，遠水復悠悠。盡日餘無見，為心那不愁。憶將親愛別，行為主恩酬。感激空如此，芳時屢已遒。
孤舟越客吟，萬里曠離襟。夜月江流闊，春雲嶺路深。珠繁楊氏果，翠耀孔家禽。無復天南夢，相思空樹林。
千行發禦柳，一葉下仙筇。青浦宸遊至，朱城佳氣濃。雲霞交暮色，草樹喜春容。藹藹天旗轉，清笳入九重。
李徑獨來數，愁情相與懸。自明無月夜，強笑欲風天。減粉與園籜，分香沾渚蓮。徐妃久已嫁，猶自玉為鈿。
折向離亭畔，春光滿手生。群花豈無艷，柔質自多情。夾岸籠溪月，兼風撼野鶯。隋堤三月暮，飛絮想縱橫。
常記游靈境，道人情不低。岩房容偃息，天路許相攜。霞散曙峰外，虹生涼瀑西。何當塵役了，重去聽猿啼。
披衣聞客至，關鎖此時開。鳴磬夕陽盡，捲簾秋色來。名香連竹徑，清梵出花台。身在心無住，他方到幾回。
吾觀非常者，碌碌在目前。君負鴻鵠志，蹉跎書劍年。一聞邊烽動，萬里忽爭先。余亦赴京國，何當獻凱還。
勝景不易遇，入門神頓清。房房占山色，處處分泉聲。詩思竹間得，道心松下生。何時來此地，擺落世間情。
石室掃無塵，人寰與此分。飛來南浦樹，半是華山雲。浮世幾多事，先生應不聞。寒山滿西日，空照雁成群。
層軒登皎月，流照滿中天。色共梁珠遠，光隨趙璧圓。落影臨秋扇，虛輪入夜弦。所欣東館裡，預奉西園篇。
獨向長城北，黃雲暗塞天。流名屬邊將，舊業作公田。擁雪添軍壘，收冰當井泉。知君住應老，須記別鄉年。
釋律周儒禮，嚴持用戒身。安禪思剡石，留偈別都人。雨合吳江黑，潮移海路新。瓶盂自此去，應不更還秦。
吉日初齋戒，靈巫穆上皇。焚香布瑤席，鳴佩奠椒漿。緩舞花飛滿，清歌水去長。回波送神曲，雲雨滿瀟湘。
岩房高且靜，住此幾寒暄。鹿嗅安禪石，猿啼乞食村。朝陽生樹罅，古路透雲根。獨我閒相覓，淒涼碧洞門。
自開山寺路，水陸往來頻。銀勒牽驕馬，花船載麗人。芰荷生欲遍，桃李種仍新。好住湖堤上，長留一道春。
日禦臨雙闕，天街儼百神。雷茲作解氣，歲復建寅春。喜候開星驛，歡聲發市人。金環能作賦，來入管弦聲。
失意歸三徑，傷春別九門。薄煙楊柳路，微雨杏花村。牧豎還呼犢，鄰翁亦抱孫。不知余正苦，迎馬問寒溫。
盛禮何由睹，嘉名偶寄居。周南太史淚，蠻徼長卿書。砌竹搖風直，庭花泣露疏。誰能賦秋興，千里隔吾廬。
危亭秋尚早，野思已無窮。竹葉一尊酒，荷香四座風。曉煙孤嶼外，歸鳥夕陽中。漸愛湖光冷，移舟月滿空。
新篁才解籜，寒色已青蔥。冉冉偏凝粉，蕭蕭漸引風。扶疏多透日，寥落未成叢。惟有團團節，堅貞大小同。
滿眼盡瘡痍，相逢相對悲。亂階猶未已，一柱若為支。堰茗蒸紅棗，看花似好時。不知今日後，吾道竟何之。
莫居暗室中，開目閉目同。莫趨碧霄路，容飛不容步。暗室未可居，碧霄未可趨。勸君跨仙鶴，日下雲為衢。
孤舟行遠近，一路過湘東。官屬張廷尉，身隨杜幼公。山河映湘竹，水驛帶青楓。萬里思君處，秋江夜雨中。
盈缺青冥外，東風萬古吹。何人種丹桂，不長出輪枝。圓魄上寒空，皆言四海同。安知千里外，不有雨兼風。
七夕雨初霽，行人正憶家。江天望河漢，水館折蓮花。獨坐涼何甚，微吟月易斜。今年不乞巧，鈍拙轉堪嗟。
寂寥心事晚，搖落歲時秋。共此傷年發，相看惜去留。當歌應破涕，哀命返窮愁。別後能相憶，東陵有故侯。
惆悵青春晚，慇勤濁酒壚。後時長劍澀，斜日片帆孤。東閣邀才子，南昌老腐儒。梁園舊相識，誰憶臥江湖。
家貧惟種竹，時幸故人看。菊度重陽少，林經閏月寒。宿酲猶落帽，華髮強扶冠。美景良難得，今朝更盡歡。
乘興忽相招，僧房暮與朝。雪融雙樹濕，沙闇一燈燒。竹外山低塔，藤間院隔橋。歸家如欲懶，俗慮向來銷。
恨極同填海，情長抵導江。丁香從小結，蓮子徹枝雙。整髻花當檻，吹燈月在窗。秦台非久計，早晚降霓幢。
越艷誰家女，朝游江岸傍。青春猶未嫁，紅粉舊來娼。錦袖盛朱橘，銀鉤摘紫房。見人羞不語，回艇入溪藏。
滿縣唯雲水，何曾似近畿。曉庭猿集慣，寒署吏衙稀。冰色封深澗，樵聲出紫微。時聞迎隱者，依舊著山衣。
賜歡仍許醉，此會興如何。翰苑主恩重，曲江春意多。花低羞艷妓，鶯散讓清歌。共道昇平樂，元和勝永和。
草短花初拆，苔青柳半黃。隔簾春雨細，高枕曉鶯長。無事含閒夢，多情識異香。欲尋蘇小小，何處覓錢塘。
堂開星斗邊，大諫採薇還。禽隱石中樹，月生池上山。涼風吹詠思，幽語隔禪關。莫擬歸城計，終妨此地閒。
君罷江西日，家貧為一官。還歸五陵去，只向遠峰看。暮色催人別，秋風待雨寒。遙知到三徑，唯有菊花殘。
古柏間疏篁，清陰在印床。宿郊虔點饌，秋寺靜監香。參集行多揖，風儀見即莊。佇聞橫擘去，帷集諫書囊。
今夕拜新月，沈沈禁署中。玉繩疏間彩，金掌靜無風。節換知身老，時平見歲功。吟看北墀暝，蘭燼墜微紅。
結客平陵下，當年倚俠游。傳看轆轤劍，醉脫驌驦裘。翠羽雙鬟妾，珠簾百尺樓。春風坐相待，晚日莫淹留。
雪漲前溪水，啼聲已繞灘。梅衰未減態，春嫩不禁寒。跡去夢一覺，年來事百般。聞君亦多感，何處倚闌干。
野寺出人境，舍舟登遠峰。林開明見月，萬壑靜聞鐘。擁燭明山翠，交麾動水容。如何股肱守，塵外得相逢。
楓香晚花靜，錦水南山影。驚石墜猿哀，竹雲愁半嶺。涼月生秋浦，玉沙粼粼光。誰家紅淚客，不忍過瞿塘。
故居何日下，春草欲芊芊。猶對山中月，誰聽石上泉。猿聲知後夜，花發見流年。杖錫閒來往，無心到處禪。
岩雲掩竹扉，去鳥帶餘暉。地僻生涯薄，山深俗事稀。養花分宿雨，剪葉補秋衣。野渡逢漁子，同舟蕩月歸。
高門聊命賞，群英于此遇。放曠山水情，留連文酒趣。夕煙起林蘭，霜枝殞庭樹。落景雖已傾，歸軒幸能駐。
夫君清且貧，琴鶴最相親。簡肅諸曹事，安閒一境人。陵山雲裡拜，渠路雨中巡。易得連宵醉，千缸石凍春。
閒坐細思量，唯吟不可忘。食無三畝地，衣絶一株桑。蟬樹生寒色，漁潭落曉光。青雲舊知己，未許釣滄浪。
泰華當公署，為官興可知。硯和青靄凍，簾對白雲垂。峻掌光浮日，危蓮影入池。料于三考內，應惜德音移。
翠斂王孫草，荒誅宋玉茅。寇余無故物，時薄少深交。迸筍穿行徑，饑雛出壞巢。小園吾亦有，多病近來拋。
星樓望蜀道，月峽指吳門。萬行流別淚，九折切驚魂。雪影含花落，雲陰帶葉昏。還愁三徑晚，獨對一清尊。
朝沐敞南闈，盤跚待日晞。持梳髮更落，覽鏡意多違。吾友見嘗少，春風去不歸。登高取一醉，猶可及芳菲。
爽節時清眺，秋懷悵獨過。神皋值宿雨，曲水已增波。白鳥凌風迥，紅蕖濯露多。伊川有歸思，君子復如何。
疏懶吾成性，才華爾自強。早稱眉最白，何事綬仍黃。時暑嗟于邁，家貧念聚糧。只應宵夢裡，詩興屬池塘。
臥床如舊日，窺戶易傷春。靈壽扶衰力，芭蕉對病身。道心空寂寞，時物自芳新。旦夕誰相訪，唯當攝上人。
山縣秋雲暗，茅亭暮雨寒。自傷庭葉下，誰問客衣單。有興時添酒，無聊懶整冠。近來鄉國夢，夜夜到長安。
激水瀉飛瀑，寄懷良在茲。如何謝安石，要結東山期。入座蘭蕙馥，當軒松桂滋。于焉悟幽道，境寂心自怡。
歲暮紛多思，天涯渺未歸。老添新甲子，病減舊容輝。鄉國仍留念，功名已息機。明朝四十九，應轉悟前非。
時危身赴敵，事往任浮沈。末路三江去，當時百戰心。春風吳苑綠，古木剡山深。千里滄波上，孤舟不可尋。
虢田留古宅，入夜足秋風。月影來窗裡，燈光落水中。征詩逢謝客，飲酒得陶公。更愛疏籬下，繁霜濕菊叢。
春灰今變候，密雪又霏霏。坐客同心滿，流年此會稀。風成空處亂，素積夜來飛。且共銜杯酒，陶潛不得歸。
平明登古戍，徙倚待寒潮。江海方回合，雲林自寂寥。詎能知遠近，徒見蕩煙霄。即此滄洲路，嗟君久折腰。
茫茫信馬行，不似近都城。苑吏猶迷路，江人莫問程。聚來千嶂出，落去一川平。日暮客心速，愁聞雁數聲。
坐來叢木大，誰見入岩年。多病長留藥，無憂亦是禪。支床移片石，舂粟引高泉。盡願求心法，逢誰即擬傳。
萬事何須問，良時即此時。高秋半夜雨，落葉滿前池。靜怕龍神識，貧從草木欺。平生無限事，只有道人知。
吾有一寶琴，價重雙南金。刻作龍鳳象，彈為山水音。星從徽裡發，風來弦上吟。鐘期不可遇，誰辨曲中心。
美人何蕩漾，湖上風日長。玉手欲有贈，裴回雙明璫。歌聲隨綠水，怨色起青陽。日暮還家望，雲波橫洞房。
歲晏樂園林，維摩契道心。江雲寒不散，庭雪夜方深。酒勸漁人飲，詩憐稚子吟。四郊多壘日，勉我舍朝簪。
受降臨軹道，爭長趣鴻門。驅傳渭橋上，觀兵細柳屯。夜宴經柏谷，朝游出杜原。終藉叔孫禮，方知皇帝尊。
仙觀雨來靜，繞房瓊草春。素書天上字，花洞古時人。泥灶煮靈液，掃壇朝玉真。幾迴游閬苑，青節亦隨身。
盤門吳舊地，蟬盡草秋時。歸國人皆久，移家君獨遲。廣陵經水宿，建鄴有僧期。若到西霞寺，應看江總碑。
君子每垂眷，江山共流眄。水遠林外明，岩近霧中見。終日西北望，何處是京縣。屢登高春台，徒使淚如霰。
指途清溪裡，左右唯深林。雲蔽望鄉處，雨愁為客心。遇人多物役，聽鳥時幽音。何必滄浪水，庶茲浣塵襟。
安穩高詹事，兵戈久索居。時來如宦達，歲晚莫情疏。天上多鴻雁，池中足鯉魚。相看過半百，不寄一行書。
青門珮蘭客，淮水誓風流。名在鄉書貢，心期月殿游。平沙大河急，細雨二陵秋。感此添離恨，年光不少留。
絶境非身事，流年但物華。水梳苔發直，風引蕙心斜。凡客從題鳳，膚音未勝蛙。小船兼有槳，始與問漁家。
谿路向還背，前山高復重。紛披紅葉樹，間斷白雲峰。盡日慵移棹，何年醉倚松。自知閒未得，不敢笑周顒。
芳氣襲猗蘭，青雲展舊歡。仙來紅燭下，花發彩毫端。海岳期方遠，松筠歲正寒。仍聞言贈處，一字重琅玕。
登高上山上，高處更堪愁。野菊他鄉酒，蘆花滿眼秋。風煙連楚郡，兄弟客荊州。早晚朝天去，親隨定遠侯。
中朝軒冕內，久絶甯家親。白社同孤立，青雲獨並伸。致君期折檻，舉職在埋輪。須信堯庭草，猶能指佞人。
無事共干世，多時廢隱淪。相看戀簪組，不覺老風塵。勸酒憐今別，傷心倍去春。徒言樹萱草，何處慰離人。
理論與妙用，皆從人外來。山河澄正氣，雪月助宏才。傲世寄漁艇，藏名歸酒杯。升沈在方寸，即恐起風雷。
客路青蕪遍，關城白日低。身趨雙節近，名共五雲齊。遠水公田上，春山郡舍西。無因得攜手，東望轉淒淒。
喬木村墟古，疏籬野蔓懸。清琴將暇日，白首望霜天。登俎黃甘重，支床錦石圓。遠遊雖寂寞，難見此山川。
哭雪復吟雪，廣文丁夫子。江南萬里寒，曾未及如此。整頓氣候誰，言從生靈始。無令惻隱者，哀哀不能已。
紅葉江村夕，孤煙草舍貧。水清魚識釣，林靜犬隨人。采掇山無主，扶持藥有神。客來唯勸酒，蝴蝶是前身。
帝出明光殿，天臨太液池。堯樽隨步輦，舜樂繞行麾。萬壽禎祥獻，三春景物滋。小臣同酌海，歌頌答無為。
鉅野韶光暮，東平春溜通。影搖江浦月，香引棹歌風。日色翻池上，潭花發鏡中。五湖多賞樂，千里望難窮。
漢日中郎妙，周王太史才。雲書捧日去，鶴版下天來。草見吳洲發，花思禦苑開。羊公惜風景，欲別幾遲回。
山中常見月，不及共游時。水上恐將缺，林端愛落遲。烏驚憲府客，人詠鮑家詩。永夜南橋望，裴回若有期。
何處銷愁宿，攜囊就遠僧。中宵吟有雪，空屋語無燈。靜境唯聞鐸，寒床但枕肱。還因愛閒客，始得見南能。
江盤棧轉虛，候吏拜行車。家世維城後，官資宰邑初。市饒黃犢賣，田躡白雲鉏。萬里千山路，何因欲寄書。
漢水臨襄陽，花開大堤暖。佳期大堤下，淚向南雲滿。春風復無情，吹我夢魂散。不見眼中人，天長音信斷。
聞君為漢將，虜騎罷南侵。出塞清沙漠，還家拜羽林。風霜臣節苦，歲月主恩深。為語西河使，知余報國心。
翠樓含曉霧，蓮峰帶晚雲。玉葉依岩聚，金枝觸石分。橫天結陣影，逐吹起羅文。非得陽台下，空將惑楚君。
淮南有小山，嬴女隱其間。折桂芙蓉浦，吹簫明月灣。扇掩將雛曲，釵承墮馬鬟。歡情本無限，莫掩洛城關。
從容啟華館，饌玉復燒蘭。是歲茲旬盡，良宵幾刻殘。風回松竹動，人息鬥牛寒。此後思良集，須期月再圓。
荔枝江上立，望北幾思量。隔海無書札，前年在漢陽。瘴村人起早，銅柱象揩光。居此成何事，尋君過碧湘。
才大終難住，東浮景漸暄。知將刖足恨，去擊李膺門。宿霧開花塢，春潮入苧村。預思秋薦後，一鶚出乾坤。
朝見及芳菲，恩榮出紫微。晚光臨仗奏，春色共西歸。楚客移家老，秦人訪舊稀。因君鄉裡去，為掃故園扉。
鄉人去欲盡，北雁又南飛。京洛風塵久，江湖音信稀。舊山知獨往，一醉莫相違。未得辭覊旅，無勞問是非。
漢皇輕萬乘，方士說三丹。不得修心要，翻知出世難。茂陵春竟綠，金掌曙空寒。何似先生去，翩翩逐彩鸞。
渡口欲黃昏，歸人爭流喧。近鐘清野寺，遠火點江村。見雁思鄉信，聞猿積淚痕。孤舟萬里外，秋月不堪論。
武陵何處在，南指楚雲陰。花萼連枝近，桃源去路深。啼鶯徒寂寂，征馬已駸駸。堤上千年柳，條條掛我心。
霜簡映金章，相輝同舍郎。天威巡虎落，星使出鴛行。尊俎成全策，京坻閲見糧。歸來虜塵滅，畫地奏明光。
奉使推能者，勤王不暫閒。觀風隨按察，乘騎度荊關。送別登何處，開筵舊峴山。征軒明日遠，空望郢門間。
寂寞坐遙夜，清風何處來。天高散騎省，月冷建章台。鄰笛哀聲急，城砧朔氣催。芙蓉已委絶，誰復可為媒。
山風與霜氣，浩浩滿松枝。永日燒杉子，無人共此時。為文攀諷諫，得道在毫釐。唯有桐江守，常憐志不卑。
蒼梧在何處，斑竹自成林。點點留殘淚，枝枝寄此心。寒山響易滿，秋水影偏深。欲覓樵人路，蒙籠不可尋。
季弟仕譙都，元兄坐蘭省。言訪始忻忻，念離當耿耿。嵯峨夏雲起，迢遞山川永。登高望去塵，紛思終難整。
可惜復可惜，如今何所之。信來堪大慟，余復用生為。亂世今交鬥，玄宮玉柱隳。春風五陵道，迴首不勝悲。
失意尋歸路，親知不復過。家山去城遠，日月在船多。楚塞數逢雁，浙江長有波。秋風別鄉老，還聽鹿鳴歌。
半夜西亭雨，離人獨啟關。桑麻荒舊國，雷電照前山。細滴高槐底，繁聲疊漏間。唯應孤鏡裡，明月長愁顏。
桐廬江水閒，終日對柴關。因想別離處，不知多少山。釣舟春岸泊，庭樹曉鶯還。莫便求棲隱，桂枝堪恨顏。
東風搖眾木，即有看花期。紫陌頻來日，滄洲獨去時。郡因兵役苦，家為海翻移。未老多如此，那堪鬢不衰。
偕老言何謬，香魂事永違。潘魚從此隔，陳鳳宛然飛。埋鏡泉中暗，藏鐙地下微。猶憑少君術，彷彿睹容輝。
送君魯郊外，下車上高丘。蕭條千里暮，日落黃雲秋。舉酒有餘恨，論邊無遠謀。河源望不見，旌旆去悠悠。
疏雨洗空曠，秋標驚意新。大熱去酷吏，清風來故人。尊酒酌未酌，晚花嚬不嚬。銖秤與縷雪，誰覺老陳陳。
渺渺歸何處，沿流附客船。久依鄱水住，頻稅越人田。偶俗機偏少，安閒性所便。只應君少慣，又欲寄林泉。
還家百戰後，訪故幾人存。兄弟得相見，榮枯何處論。新詩添捲軸，舊業見兒孫。點檢平生事，焉能出蓽門。
曉發漁門戍，晴看擔石湖。日銜高浪出，天入四空無。尺寸分洲島，纖毫指舳艫。渺然從此去，誰念客帆孤。
故友漢中尉，請為西蜀吟。人家多種橘，風土愛彈琴。水向昆明闊，山通大夏深。理閒無別事，時寄一登臨。
月色滿軒白，琴聲宜夜闌。飀飀青絲上，靜聽松風寒。古調雖自愛，今人多不彈。向君投此曲，所貴知音難。
長安九城路，戚裡五侯家。結束趨平樂，聯翩抵狹斜。高樓臨遠水，復道出繁花。唯見相如宅，蓬門度歲華。
漸向浮生老，前期竟若何。獨身居處靜，永夜坐時多。厭逐青林客，休吟白雪歌。支公有遺寺，重與謝安過。
山下望山上，夕陽看又曛。無人醫白髮，少地著新墳。歲代殊相遠，賢愚旋不分。東歸聊一弔，亂木倚寒雲。
山水疊層層，吾兄涉又登。掛帆春背雁，尋磬夜逢僧。雪溜懸衡岳，江雲蓋秣陵。評文永不忘，此說是中興。
眷言懷隱逸，輟駕踐幽叢。白雲飛夏雨，碧嶺橫春虹。草綠長楊路，花疏五柞宮。登臨日將晚，蘭桂起香風。
朝看法雲散，知有至人還。送客臨伊水，行車出故關。天花滿南國，精舍在空山。雖復時來去，中心長日閒。
北風鳴晚角，雨雪塞雲低。烽舉戰軍動，天寒征馬嘶。出營紅旆展，過磧暗沙迷。諸將年皆老，何時罷鼓鼙。
輕無鬥儲價，重則筋力絶。欲下半岩時，憂襟兩如結。風高勢還卻，雪厚疑中折。負荷誠獨難，移之贈來哲。
候館掃清晝，使車出明光。森森入郭樹，一道引飛霜。仰視驄花白，多慚綬色黃。鷦鷯無羽翼，願假憲烏翔。
清洛碧嵩根，寒流白照門。園林經難別，桃李幾株存。衰老江南日，淒涼海上村。閒來曬朱紱，淚滴舊朝恩。
楚臘還無雪，江春又足風。馬羸三徑外，人病四愁中。西塞波濤闊，南朝寺舍空。猶銜步兵酒，宿醉在除東。
溈水聞貞媛，常山索鋭師。昔憂迷帝力，今分送王姬。事等和強虜，恩殊睦本枝。四郊多壘在，此禮恐無時。
玲瓏映玉檻，澄澈瀉銀床。流聲集孔雀，帶影出羵羊。桐落秋蛙散，桃舒春錦芳。帝力終何有，機心庶此忘。
重林將疊嶂，此處可逃秦。水隔人間世，花開洞裡春。荷鋤分地利，縱酒樂天真。萬事更何有，吾今已外身。
軒皇傳上略，蜀相運神機。水落龍蛇出，沙平鵝鸛飛。波濤無動勢，鱗介避餘威。會有知兵者，臨流指是非。
辭天理玉簪，指日使鷄林。猶有中華戀，方同積浪深。張帆度鯨口，銜命見臣心。渥澤遐宣後，歸期抵萬金。
妾有羅衣裳，秦王在時作。為舞春風多，秋來不堪著。樓頭桃李疏，池上芙蓉落。織錦猶未成，蛩聲入羅幕。
棲息消心象，檐楹溢艷陽。簾櫳蘭露落，鄰里柳林涼。高閣過空谷，孤竿隔古岡。潭廬同淡蕩，彷彿復芬芳。
斂屨入寒竹，安禪過漏聲。高松殘子落，深井凍痕生。罷磬風枝動，懸燈雪屋明。何當招我宿，乘月上方行。
孤吟疏雨絶，荒館亂峰前。曉鷺棲危石，秋萍滿敗船。溜從華頂落，樹與赤城連。已有求閒意，相期在暮年。
涼風吹遠念，使我升高台。寧知數片雲，不是舊山來。故人天一涯，久客殊未回。雁來不得書，空寄聲哀哀。
謫去君無恨，閩中我舊過。大都秋雁少，只是夜猿多。東路雲山合，南天瘴癘和。自當逢雨露，行矣慎風波。
鳥道見狼煙，元戎正急賢。圖書借朋友，吟詠入戈鋋。山色城池近，江聲鼓角連。不應誇戰勝，知在檄蠻篇。
負琴兼杖藜，特地過岩西。已見竹軒閉，又聞山鳥啼。長松寒倚谷，細草暗連溪。久立無人事，煙霞歸路迷。
塞深沙草白，都護領燕兵。放火燒奚帳，分旗築漢城。下營看嶺勢，尋雪覺人行。更向桑乾北，擒生問磧名。
舊愛柏梁台，新寵昭陽殿。守分辭芳輦，含情泣團扇。一朝歌舞榮，夙昔詩書賤。頽恩誠已矣，覆水難重薦。
此別難重陳，花飛復戀人。來時梅覆雪，去日柳含春。物候催行客，歸途淑氣新。剡川今已遠，魂夢暗相親。
天地空搔首，頻抽白玉簪。皇輿三極北，身事五湖南。戀闕勞肝肺，論材愧杞楠。亂離難自救，終是老湘潭。
相訪從吾道，因緣會爾時。龍盤餘帝宅，花界古人祠。明月虛空色，青林大小枝。還將經濟學，來問道安師。
納納乾坤大，行行郡國遙。雲山兼五嶺，風壤帶三苗。野樹侵江闊，春蒲長雪消。扁舟空老去，無補聖明朝。
決獄多餘暇，冥搜萬象空。捲簾疏雨後，鎖印夕陽中。還往多名士，編題尚古風。宦途知此味，能有幾人同。
萬里共心論，徒言吾道存。奉親無別業，謁帝有何門。水宿驚濤浦，山行落葉村。長安長夢去，欹枕即聞猿。
伊陽耽酒尉，朗詠醉醒新。應見嵩山裡，明年躑躅春。一千尋樹直，三十六峰鄰。流水潺潺處，堅貞玉澗珉。
飋飋籠清籟，蕭蕭鎖翠陰。向高思盡節，從直美虛心。迥砌滋蒼蘚，幽窗伴素琴。公餘時引步，一徑靜中深。
訪舊無一人，獨歸清雒春。花聞哭聲死，水見別容新。亂後故鄉宅，多為行路塵。因悲楚左右，謗玉不知珉。
綠樹滿褒斜，西南蜀路賒。驛門臨白草，縣道入黃花。相府開油幕，門生逐絳紗。行看布政後，還從入京華。
識來無定居，此去復何如。一與耕者遇，轉將朝客疏。資身唯藥草，教子但詩書。曾許黃庭本，斯言豈合虛。
月色四時好，秋光君子知。南山昨夜雨，為我寫清規。獨鶴聳寒骨，高杉韻細颸。仙家縹緲弄，彷彿此中期。
會解如來意，僧家獨有君。開經對天子，騎馬過聲聞。本寺遠于日，新詩高似雲。熱時吟一句，涼冷勝秋分。
閉門同隱士，不出動經時。靜閲王維畫，閒翻褚胤棋。落泉當戶急，殘月下窗遲。卻想從來意，譙周亦自嗤。
共有樽中好，言尋谷口來。薜蘿山徑入，荷芰水亭開。日氣含殘雨，雲陰送晚雷。洛陽鐘鼓至，車馬系遲回。
風散五更雨，鳥啼三月春。軒窗透初日，硯席絶纖塵。帝裡峰頭出，鄰家樹色新。憐君高且靜，有句寄閒人。
亂世人多事，耕桑或失時。不聞寬賦斂，因此轉流離。天意未如是，君心無自欺。能依四十字，可立德清碑。
寒思白閣層，石屋兩三僧。斜雪掃不盡，饑猿喚得應。香然一字火，磬過數潭冰。終必相尋去，孤懷久不勝。
高亭賓客散，暑夜醉相和。細汗迎衣集，微涼待扇過。風還池色定，月晚樹陰多。遙想隨行者，珊珊動曉珂。
寥落故人宅，重來身已亡。古苔殘墨沼，深竹舊書堂。秋色池館靜，雨聲雲木涼。無因展交道，日暮倍心傷。
塞下閒為客，鄉心豈易安。程塗過萬里，身事尚孤寒。竟日風沙急，臨秋草木殘。何年方致主，時拂劍塵看。
閉門群動息，積雪透疏林。有客寒方覺，無聲曉已深。正繁聞近雁，並落起棲禽。寂寞寒塘路，憐君獨阻尋。
鼓篋依綠槐，橫經起秋霧。有時連岳客，尚辦絃歌處。自予去幽谷，誰人襲芳杜。空留古苔石，對我岩中樹。
路岐無樂處，時節倍思家。彩索颺輕吹，黃鸝啼落花。連乾馳寶馬，歷祿鬥香車。行客勝迴首，看看春日斜。
宴罷眾賓散，長歌攜一卮。溪亭相送遠，山郭獨歸遲。風檻夕雲散，月軒寒露滋。病來雙鬢白，不是舊離時。
杜鵑花與鳥，怨艷兩何賒。疑是口中血，滴成枝上花。一聲寒食夜，數朵野僧家。謝豹出不出，日遲遲又斜。
天子愛賢才，星郎入拜來。明光朝半下，建禮直初回。名帶含香發，文隨綺幕開。披雲自有鏡，從此照仙台。
宵直丹宮近，風傳碧樹涼。漏稀銀箭滴，月度網軒光。鳳詔裁多暇，蘭燈夢更長。此時顏范貴，十步舊連行。
晨餐夜復眠，日與月相連。天下誰無病，人間樂是禪。幾生通佛性，一室但香煙。結得無為社，還應有宿緣。
楚客憶關中，疏溪想汾水。縈紆非一曲，意態如千里。倒影羅文動，微波笑顏起。君今賜環歸，何人承玉趾。
舊遊經喪亂，道在復何人。寒草心易折，閒雲性常真。交情別後見，詩句比來新。向我桃州住，惜君東嶺春。
雙峰百戰後，真界滿塵埃。蔓草緣空壁，悲風起故台。野花寒更發，山月暝還來。何事池中水，東流獨不回。
別路在春色，故人云夢中。鳥啼三月雨，蝶舞百花風。煙束遠山碧，霞欹落照紅。想君登此興，迴首念飄蓬。
楚山不可極，歸路但蕭條。海色晴看雨，江聲夜聽潮。劍留南鬥近，書寄北風遙。為報空潭橘，無媒寄洛橋。
酌坐對芳草，東風吹旅衣。最嫌驅馬倦，自未有山歸。華髮將時逼，青雲計又非。離襟一沾灑，迴首正殘暉。
刻燭知無取，爭先素未精。本圖忘物我，何必計輸贏。賭墅終規利，焚囊亦近名。不如相視笑，高詠兩三聲。
二職亞陶公，歸程與夢同。柳垂平澤雨，魚躍大河風。混跡威長在，孤清志自雄。應嗤向隅者，空寄路塵中。
未老鬢毛焦，心歸向石橋。指霞辭二紀，吟雪遇三朝。連席頻登相，分廊尚祝堯。回眸舊行侶，免使負嵩樵。
三載臥山城，閒知節物情。鶯多過春語，蟬不待秋鳴。氣嗽因寒發，風痰欲雨生。病身無所用，唯解卜陰晴。
征夫天一涯，醉贈別吾詩。雁迥參差遠，龍多次第遲。寧歌還夜苦，宋賦更秋悲。的的遙相待，清風白露時。
杜鵑聲不哀，斷猿啼不切。月下誰家砧，一聲腸一絶。杵聲不為客，客聞發自白。杵聲不為衣，欲令遊子歸。
垂釣坐盤石，水清心亦閒。魚行潭樹下，猿掛島藤間。游女昔解佩，傳聞于此山。求之不可得，沿月棹歌還。
蕩漾空沙際，虛明入遠天。秋光照不極，鳥影去無邊。勢引長雲斷，波輕片雪連。汀洲杳難到，萬古覆蒼煙。
春至今朝燕，花時伴獨啼。飛斜珠箔隔，語近畫梁低。帷卷閒窺戶，床空暗落泥。誰能長對此，雙去復雙棲。
悠然富春客，憶與暮潮歸。擢第人多羡，如君獨步稀。亂流江渡淺，遠色海山微。若訪新安路，嚴陵有釣磯。
何處不相思，相逢還有時。交心如到老，會面未為遲。苦學緣明代，勞生欲白髭。唯君一度別，便似見無期。
白露團甘子，清晨散馬蹄。圃開連石樹，船渡入江溪。憑幾看魚樂，回鞭急鳥棲。漸知秋實美，幽徑恐多蹊。
園樓春正歸，入苑弄芳菲。密雨迎仙步，低雲拂禦衣。危花沾易落，度鳥濕難飛。膏澤登千庾，歡情遍九圍。
從事不從事，養生非養生。職為尸祿本，官是受恩名。時態已相失，歲華徒自驚。西齋一卮酒，衰老與誰傾。
太伯全至讓，遠投蠻夷間。延陵嗣高風，去國不復還。尊榮比蟬翼，道義侔崇山。元規與峻節，歷世無能攀。
妾貌非傾國，君王忽然寵。南山掌上來，下敵新恩重。後宮多窈窕，日日學新聲。一落君王耳，南山又須輕。
幢幢雲樹秋，黃葉下山頭。蟲響夜難度，夢閒神不游。窗燈寒幾盡，簾雨曉階愁。何以禪棲客，灰心在沃州。
賤妾裁紈扇，初搖明月姿。君王看舞席，坐起秋風時。玉樹清禦路，金陳翳垂絲。昭陽無分理，愁寂任前期。
我年一何長，鬢髮日已白。俯仰天地間，能為幾時客。惆悵故山雲，徘徊空日夕。何事與時人，東城復南陌。
別業埇城北，拋來二十春。改移新徑路，變換舊村鄰。有稅田疇薄，無官弟侄貧。田園何用問，強半屬他人。
末秋雲木輕，蓮折晚香清。雨下侵苔色，雲涼出浪聲。疊帆依岸盡，微照夾堤明。渡吏已頭白，遙知客姓名。
宮衣亦有名，端午被恩榮。細葛含風軟，香羅疊雪輕。自天題處濕，當暑著來清。意內稱長短，終身荷聖情。
漢恩天外洽，周頌日邊稱。文獨司空羡，書兼太尉能。出關逢北雁，度嶺逐南鵬。使者翰林客，餘春歸灞陵。
臨杯忽泫然，非是惡離弦。塵陌望松雪，我衰君少年。幽僧曝山果，寒鹿守冰泉。感物如有待，況依回也賢。
聖代為遷客，虛皇作近臣。法尊稱大洞，學淺忝初真。鸞鳳文章麗，煙霞翰墨新。羡君尋句曲，白鵠是三神。
越徼稽天討，周京亂虜塵。蒼生何可奈，江表更無人。豈憚尋荒壟，猶思認後身。春風白楊裡，獨步淚沾巾。
無嗟千里遠，亦是宰王畿。策馬雨中去，逢人關外稀。邑傳榆石在，路繞晉山微。別思方蕭索，新秋一葉飛。
桂友尋東閣，蘭交聚北堂。象筵分錦繡，羅薦合鴛鴦。光逸偷眠穩，王章泣恨長。孔懷欣共寢，棣萼幾含芳。
杜陵千里外，期在末秋歸。既見林花落，須防木葉飛。楚從何地盡，淮隔數峰微。迴首余霞失，斜陽照客衣。
將軍久已沒，行客自興哀。功業山長在，繁華水不回。亂藤侵廢井，荒菊上叢台。借問此中事，幾家歌舞來。
糲食擁敗絮，苦吟吟過冬。稍寒人卻健，太飽事多慵。樹老生煙薄，牆陰貯雪重。安能只如此，公道會相容。
暮色繞柯亭，南山幽竹青。夜深斜舫月，風定一池星。島嶼無人跡，菰蒲有鶴翎。此中足吟眺，何用泛滄溟。
因亂與君別，相逢悲且驚。開襟魂自慰，拭淚眼空明。故國已無業，舊交多不生。如何又分袂，難話別離情。
帝子今何去，重姻適異方。離情愴宸掖，別路繞關梁。望絶園中柳，悲纏陌上桑。空餘願黃鶴，東顧憶迴翔。
故里花應盡，江樓夢尚殘。半生吟欲過，一命達何難。特立珪無玷，相思草有蘭。二年春悵望，不似在長安。
蒲帆出浦去，但見浦邊樹。不如馬行郎，馬跡猶在路。大舟不相載，買宅令委住。莫道留金多，本非愛郎富。
國之東北角，有國每朝天。海力浸不盡，夷風常宛然。山藏羅剎宅，水雜巨鰲涎。好去吳鄉子，歸來莫隔年。
夜郎歸未老，醉死此江邊。葬闕官家禮，詩殘樂府篇。遊魂應到蜀，小碣豈旌賢。身沒猶何罪，遺墳野火燃。
玉棺來九天，鳧舄掩窮泉。蕪沒池塘嶼，淒涼翰墨筵。短期存大夢，舊好委浮煙。我有幽蘭曲，因君遂絶弦。
入門空寂寂，真個出家兒。有行鬼不見，無心人謂痴。古岩寒柏對，流水落花隨。欲別一何懶，相從所恨遲。
應行諸岳遍，象屣半無綱。一法尋常說，此機仍未忘。窗閒藤影老，衲厚瀑痕荒。寄語迷津者，來茲問不妨。
三嘆把離袂，七哀深我情。雲天愁遠別，豺虎擁前程。駐馬戀攜手，隔河聞哭聲。相思昏若夢，淚眼幾時明。
上將得良策，恩威作長城。如今并州北，不見有胡兵。晉野雨初足，汾河波亦清。所從古無比，意氣送君行。
去國似如昨，倏然經杪秋。峴山不可見，風景令人愁。誰采籬下菊，應閒池上樓。宜城多美酒，歸與葛強游。
驃騎非無勢，少卿終不去。世道劇頽波，我心如砥柱。賈生明王道，衛綰工車戲。同遇漢文時，何人居貴位。
善卷台邊寺，松筠繞祖堂。秋聲度風雨，曉色遍滄浪。白石同誰坐，清吟過我狂。近聞為古律，雅道更重光。
玉關寒氣早，金塘秋色歸。泛掌光逾淨，添荷滴尚微。變霜凝曉液，承月委圓輝。別有吳台上，應濕楚臣衣。
金門有遺世，鼎實恣和邦。默語誰能識，琴樽寄北窗。子牟戀魏闕，漁父愛滄江。良時信同此，歲晚跡難雙。
長憶舊山日，與君同聚沙。未能精貝葉，便學詠楊花。苦甚傷心骨，清還切齒牙。何妨繼余習，前世是詩家。
五十錢唐守，應為送老官。濫蒙辭客愛，猶作近臣看。鑿落愁須飲，琵琶悶遣彈。白頭雖強醉，不似少年歡。
志乖多感物，臨眺更增愁。暑候雖雲夏，江聲已似秋。雪遙難辨木，村近好維舟。莫恨歸朝晚，朝簪擬勝游。
惆悵雲山暮，閒門獨不開。何時飛杖錫，終日閉蒼苔。隔嶺春猶在，無人燕亦來。誰堪暝投處，空復一猿哀。
酌酒圍爐久，愁襟默自增。長年逢歲暮，多病見兵興。夜色開庭燎，寒威入硯冰。湯師無別念，吟坐一燈凝。
羸驂驅野岸，山遠路盤盤。清露月華曉，碧江星影寒。離群徒長泣，去國自加餐。霄漢寧無舊，相哀自語端。
萬里去心違，奇毛覺自非。美人憐解語，凡鳥畏多機。未勝無丹嘴，何勞事綠衣。雕籠終不戀，會向故山歸。
別來春又春，相憶喜相親。與我為同志，如君能幾人。何時吟得力，漸老事關身。惟有前溪水，年年濯客塵。
親戚多離散，三年獨在城。貧居深穩臥，晚學愛閒名。小弟有書至，異鄉無地行。悲歡相併起，何處說心情。
一夕曾留宿，終南搖落時。孤燈岡舍掩，殘磬雪風吹。樹老因寒折，泉深出井遲。疏慵豈有事，多失上方期。
胡人吹玉笛，一半是秦聲。十月吳山曉，梅花落敬亭。愁聞出塞曲，淚滿逐臣纓。卻望長安道，空懷戀主情。
前時送君去，揮手青門橋。路轉不相見，猶聞馬蕭蕭。今得出關書，行程日已遙。春還遲君至，共結芳蘭苕。
寒柳接胡桑，軍門向大荒。幕營隨月魄，兵氣長星芒。橫吹催春酒，重裘隔夜霜。冰開不防虜，青草滿遼陽。
擾擾換時節，舊山琪樹陰。猶乖清漢志，空負白雲心。廣陌埃塵遠，重門管吹深。勞歌極西望，蕓省有知音。
江岫殊空闊，雲煙處處浮。上來群噪鳥，中去獨行舟。牢落誰相顧，逶迤日自愁。更將心問影，于役復何求。
馬上續殘夢，馬嘶時復驚。心孤多所虞，僮仆近我行。棲禽未分散，落月照古城。莫羡居者閒，塚邊人已耕。
白露含明月，青霞斷絳河。天街七襄轉，閣道二神過。袨服鏘環珮，香筵拂綺羅。年年今夜盡，機杼別情多。
山斷水茫茫，洛人西路長。笙歌留遠棹，風雨寄華堂。紅壁耿秋燭，翠簾凝曉香。誰堪從此去，雲樹滿陵陽。
鴛鴦與鸂鶒，相狎豈慚君。比雪還勝雪，同群亦出群。靜巢孤島月，寒夢九皋雲。歸路分明過，飛鳴即可聞。
太守耀清威，乘閒弄晚暉。江沙橫獵騎，山火繞行圍。箭逐雲鴻落，鷹隨月兔飛。不知白日暮，歡賞夜方歸。
素滻接宸居，青門盛祓除。摘蘭喧鳳野，浮藻溢龍渠。苑蝶飛殊懶，宮鶯囀不疏。星移天上入，歌舞向儲胥。
芳草正得意，汀洲日欲西。無端千樹柳，更拂一條溪。幾朵梅堪折，何人手好攜。誰憐佳麗地，春恨卻淒淒。
溪上藥苗齊，丰茸正堪掇。皆能扶我壽，豈止堅肌骨。味掩商山芝，英逾首陽蕨。豈如甘谷士，只得香泉啜。
考槃應未永，聊此養閒疏。野趣今何似，詩題舊不如。春篁離籜盡，陂藕折花初。終要秋雲是，從風恣卷舒。
暫詣高僧話，來尋野寺孤。岸花藏水碓，溪水映風爐。頂上巢新鵲，衣中帶舊珠。談禪未得去，輟棹且踟躕。
筠桂晚蕭疏，任人嘲宰予。鳥驚林下夢，風展枕前書。正作莊生蝶，誰知惠子魚。人間無樂事，直擬到華胥。
海亭秋日望，委曲見江山。染翰聊題壁，傾壺一解顏。歌逢彭澤令，歸賞故園間。予亦將琴史，棲遲共取閒。
族亞齊安陸，風高漢武威。煙波別墅醉，花月後門歸。青海聞傳箭，天山報合圍。一朝攜劍起，上馬即如飛。
詩人中最屈，無與使君儔。白髮雖求退，明時合見收。登山猶自健，縱酒可多愁。好是能騎馬，相逢見鄂州。
厭向人間住，逢山欲懶歸。片雲閒似我，日日在禪扉。地靜松陰遍，門空鳥語稀。夜涼疏磬盡，師友自相依。
水積春塘晚，陰交夏木繁。舟船如野渡，籬落似江村。靜拂琴床蓆，香開酒庫門。慵閒無一事，時弄小嬌孫。
白雪宜新舞，清宵召楚妃。嬌童攜錦薦，侍女整羅衣。花映垂鬟轉，香迎步履飛。徐徐斂長袖，雙燭送將歸。
東方發車騎，君是上頭人。奠雁逢良日，行媒及仲春。時稱渡河婦，宜配坦床賓。安得同門吏，揚鞭入後塵。
全溪不可到，況復盡余醅。漢苑生春水，昆池換劫灰。戰蒲知雁唼，皺月覺魚來。清興恭聞命，言詩未敢回。
詩古賦縱橫，令人畏後生。駕言游禹跡，知己在蒲城。日射雲煙散，風吹草木榮。孤吟臨寇境，莫問請長纓。
星羅牛渚夕，風退鷁舟遲。浦漵嘗同宿，煙波忽間之。榜歌空裡失，船火望中疑。明發泛潮海，茫茫何處期。
火樹銀花合，星橋鐵鎖開。暗塵隨馬去，明月逐人來。游伎皆穠李，行歌盡落梅。金吾不禁夜，玉漏莫相催。
支公身欲老，長在沃洲多。惠力堪傳教，禪心久伏魔。山雲隨坐夏，江草伴頭陀。借問回心後，賢愚去幾何。
舊族知名士，朱衣宰楚城。所嗟吾道薄，豈是主恩輕。戰鼓何時息，儒冠獨自行。此心多感激，相送若為情。
三春休晦節，九谷泛年華。半晴餘細雨，全晚澹殘霞。尊開疏竹葉，管應落梅花。興闌相顧起，流水送香車。
莫訝家居窄，無嫌活計貧。只緣無長物，始得作閒人。青竹單床簟，烏紗獨幅巾。其餘皆稱是，亦足奉吾身。
新官非次受，聖主寵前勛。關雪發車晚，風濤掛席聞。海門山疊翠，湖岸郡藏雲。執簡從公後，髯參豈勝君。
住處雖同巷，經年不一過。清詞勸舊女，香桂折新柯。道性欺冰雪，禪心笑綺羅。跡登霄漢上，無路接煙波。
亡國秦韓代，榮身劉項年。金槌擊政後，玉鬥碎增前。聖主稱三傑，明離保四賢。已申黃石祭，方慕赤松仙。
玉樹涼風舉，金塘細草萎。葉落商飆觀，鴻歸明月池。迎寒桂酒熟，含露菊花垂。一奉章台宴，千秋長願斯。
星象移何處，旌麾獨向東。勸耕滄海畔，聽訟白雲中。樹色雙溪合，猿聲萬嶺同。石門康樂住，幾里枉帆通。
城下水縈迴，潮沖野艇來。鳥驚山果落，龜泛綠萍開。白首書千卷，朱顏酒一杯。南軒自流涕，不是望燕台。
吾觀鷦鷯賦，君負王佐才。惜無金張援，十上空歸來。棄置鄉園老，翻飛羽翼摧。故人今在位，岐路莫遲回。
三秦一會面，二陝久分攜。共憶黃河北，相留白日西。寄來書少達，別後夢多迷。早晚期于此，看花聽鳥啼。
朝辭官軍驛，前望順陽路。野水嚙荒墳，秋蟲鏤宮樹。曾聞天寶末，胡馬西南騖。城守魯將軍，拔城從此去。
我行窮水國，君使入京華。相去日千里，孤帆天一涯。臥聞海潮至，起視江月斜。借問同舟客，何時到永嘉。
江山萬萬重，歸去指何峰。未入連雲寺，先齋越浪鐘。島香回棧柏，秋蔭出庵松。若救吳人病，須降震澤龍。
聖德超千古，皇風扇九圍。天回萬象出，駕動六龍飛。淑氣來黃道，祥雲覆紫微。太平多扈從，文物有光輝。
但望青山去，何山不是緣。寺幽堪講律，月冷稱當禪。水落無風夜，猿吟欲雨天。尋師若有路，終作緩歸年。
愁見清明後，紛紛蓋地紅。惜看難過日，自落不因風。蝶散餘香在，鶯啼半樹空。堪悲一尊酒，從此似西東。
三年蒙見待，此夕是前程。未斷卻來約，且伸臨去情。潮回灘鳥下，月上客船明。他日南徐道，緣君又重行。
池館饒嘉致，幽人愜所閒。筱風能動浪，岸樹不遮山。嘯檻魚驚後，眠窗鶴語間。何須說廬阜，深處更躋攀。
春物豈相干，人生只強歡。花猶曾斂夕，酒竟不知寒。異域東風濕，中華上象寬。此樓堪北望，輕命倚危欄。
不嫁白衫兒，愛君新紫衣。早知遽相別，何用假光輝。已聞都萬騎，又道出重圍。一軸金裝字，致君終不歸。
年光何太急，倏忽又青春。明月誰為主，江山暗換人。鶯花潛運老，榮樂漸成塵。遙憶朱門柳，別離應更頻。
為縣瀟湘水，門前樹配苔。晚吟公籍少，春醉積林開。滌硯松香起，擎茶岳影來。任官當此境，更莫夢天台。
困馬榆關北，那堪落景催。路行沙不絶，風與雪兼來。草得春猶白，鴻侵夏始回。行人莫遠入，戍角有餘哀。
束書成遠去，還計莫經春。倒篋唯求醉，登舟自笑貧。波移彭蠡月，樹沒漢陵人。試吏曾趨府，旌幢自可親。
松亞竹珊珊，心知萬井歡。山明迷舊徑，溪滿漲新瀾。客醉瑤台曙，兵防玉塞寒。紅樓知有酒，誰肯學袁安。
積雪沒蘭溪，鄰州望不迷。波中分雁宿，樹杪接猿啼。婺女家空在，星郎手未攜。故山新寺額，掩泣荷重題。
至公無暇日，高閣閉秋天。肘印拘王事，籬花思長年。績成心不有，慮澹物猶牽。竊效泉魚躍，因聞郢曲妍。
處處碧萋萋，平原帶日西。堪隨遊子路，遠入鷓鴣啼。金谷園應沒，夫差國已迷。欲尋蘭蕙徑，荒穢滿汀畦。
清剡與嚴湍，潺湲皆可憶。適來玩山水，無此秋潭色。莫辨幽蘭叢，難分翠禽翼。遲遲洲渚步，臨眺忘餐食。
時鳥催春色，離人惜歲華。遠山隨擁傳，芳草引還家。北固潮當闊，西陵路稍斜。縱令寒食過，猶有鏡中花。
陋巷朱軒擁，衡門緹騎來。俱裁七步詠，同傾三雅杯。色動迎春柳，花發犯寒梅。賓筵未半醉，驪歌不用催。
騷人誇竹杖，贈我意何深。萬點湘妃淚，三年賈誼心。願持終白首，誰道貴黃金。他日歸愚谷，偏宜綠綺琴。
虛室有秦箏，箏新月復清。弦多弄委曲，柱促語分明。曉怨凝繁手，春嬌入曼聲。近來唯此樂，傳得美人情。
去載分襟後，尋聞在建安。封疆正多事，尊俎若為歡。都護空遺鏃，明君欲舞干。繞朝時不用，非是殺身難。
日暗城烏宿，天寒櫪馬嘶。詞人留上客，妓女出中閨。積雪連燈照，迴廊映竹迷。太常今夜宴，誰不醉如泥。
飄飄東去客，一宿渭城邊。遠處星垂岸，中流月滿船。涼歸夜深簟，秋入雨餘天。漸覺家山小，殘程尚幾年。
主人成列仙，故榭獨依然。石洞哄人笑，松聲驚鹿眠。井香為大藥，鶴語是靈篇。欲買重棲隱，雲峰不售錢。
系舟仙宅下，清磬落春風。雨數芝田長，雲開石路重。古房清磴接，深殿紫煙濃。鶴駕何時去，遊人自不逢。
明鏡出匣時，明如雲間月。一別青春鑒，回光照華髮。美人昔自愛，鞶帶手中結。願以三五期，經天無玷缺。
西寺碧雲端，東溟白雪團。年來一夜玩，君在半天看。素魄當懷上，清光在下寒。宜裁濟江什，有阻惠連歡。
煙老石磯平，袁郎夜泛情。數吟人不遇，千古月空明。人事年年別，春潮日日生。無因逢謝尚，風物自淒清。
院涼松雨聲，相對有山情。未許谿邊老，猶思岳頂行。紗燈留火細，石井灌瓶清。欲問吾師外，何人得此生。
陋巷無車轍，煙蘿總是春。賈生獨未達，原憲竟忘貧。草座留山月，荷衣遠洛塵。最憐知己在，林下訪閒人。
初聞如自解，及見勝初聞。兩鬢堆殘雪，一身披斷雲。道應齊古佛，高不揖吾君。稽首清涼月，蕭然萬象分。
淒清冬夜景，搖落長年情。月帶新霜色，砧和遠雁聲。暖憐爐火近，寒覺被衣輕。枕上酬佳句，詩成夢不成。
南去遠三京，三湘五月行。巴江雪水下，楚澤火雲生。向野聊中飲，乘涼探暮程。離懷不可說，已近峽猿聲。
江漢思歸客，乾坤一腐儒。片雲天共遠，永夜月同孤。落日心猶壯，秋風病欲疏。古來存老馬，不必取長途。
養拙江湖外，朝廷記憶疏。深慚長者轍，重得故人書。白髮絲難理，新詩錦不如。雖無南去雁，看取北來魚。
秦州貴公子，漢日羽林郎。事主來中禁，榮親上北堂。輶車花擁路，寶劍雪生光。直掃三邊靖，承恩向建章。
省中官最美，無似水曹郎。前代佳名遜，當時重姓張。白鬚吟麗句，紅葉吐朝陽。徒有歸山意，君恩未可忘。
共尋招隱寺，初識戴顒家。還依舊泉壑，應改昔雲霞。綠竹寒天筍，紅蕉臘月花。金繩倘留客，為系日光斜。
東土忽無事，專城復任賢。喜觀班瑞禮，還在偃兵年。膏雨帶滎水，歸人耕圃田。遙知下車日，萬井起新煙。
天涯秋光盡，木末群鳥還。夜久遊子息，月明岐路閒。風生淮水上，帆落楚雲間。此意竟誰見，行行非故關。
落日獨歸客，空山匹馬嘶。蕭條古關外，岐路更東西。大澤雲寂寂，長亭雨淒淒。君還到湘水，寒夜滿猿啼。
左轄輟中台，門東委上才。彤襜經宿到，絳帳及春開。民望懇難奪，天心慈易回。那知不隔歲，重借寇恂來。
颯沓睢陽涘，浮游漢水隈。錢飛出井見，鶴引入琴哀。李陵賦詩罷，王喬曳舄來。何當歸太液，翱集動成雷。
不語看芳徑，悲春懶獨行。向人微月在，報雨早霞生。貧病催年齒，風塵掩姓名。賴逢驄馬客，郢曲緩覊情。
清曉盥秋水，高窗留夕陰。初陽到古寺，宿鳥起寒林。香火有良願，宦名非素心。靈山緣未絶，他日重來尋。
卿家送愛子，愁見灞頭春。草羡青袍色，花隨黃綬新。縣西函谷路，城北大陽津。日暮征鞍去，東郊一片塵。
一鶚韋公子，新恩頒郡符。島夷通荔浦，龍節過蒼梧。地理金城近，天涯玉樹孤。聖朝朱紱貴，從此展雄圖。
鄂渚逢遊客，瞿塘上去船。峽深明月夜，江靜碧雲天。舊俗巴渝舞，新聲蜀國弦。不堪揮慘恨，一涕自潸然。
瘴海寄雙魚，中宵達我居。兩行燈下淚，一紙嶺南書。地說炎蒸極，人稱老病餘。慇勤報賈傅，莫共酒杯疏。
京洛風塵後，村鄉煙火稀。少年曾失所，衰暮欲何依。夜靜臨江哭，天寒踏雪歸。時清應不見，言罷淚盈衣。
逆旅逢佳節，征帆未可前。窗臨汴河水，門渡楚人船。鷄犬散墟落，桑榆蔭遠田。所居人不見，枕席生雲煙。
萬里盤根植，千秋布葉繁。既榮潘子賦，方重陸生言。玉花含霜動，金衣逐吹翻。願辭湘水曲，長茂上林園。
橋峻斑騅疾，川長白鳥高。煙輕惟潤柳，風濫欲吹桃。徙倚三層閣，摩挲七寶刀。庾郎年最少，青草妒春袍。
玉洞仙何在，爐香客自焚。醮壇圍古木，石磬響寒雲。曙月孤霞映，懸流峭壁分。心知人世隔，坐與鶴為群。
四十五秋宵，月分千里毫。冷沉中嶽短，光溢太行高。不寐清人眼，移棲濕鶴毛。露華台上別，吟望十年勞。
相逢且對酒，相問欲何如。數歲猶卑吏，家人笑著書。告歸應未得，榮宦又知疏。日日生春草，空令憶舊居。
為理賴同力，陟明非所任。廢田方墾草，新柘未成陰。術淺功難就，人疲感易深。煩君駐歸棹，與慰不欺心。
不知鷗與鶴，天畔弄晴暉。背日分明見，臨川相映微。淨中雲一點，回處雪孤飛。正好南枝住，翩翩何所歸。
燕生松雪地，蜀死葬山根。詩僻降今古，官卑誤子孫。塚欄寒月色，人哭苦吟魂。墓雨滴碑字，年年添蘚痕。
只到瀟湘水，洞庭湖未游。飲泉看月別，下峽聽猿愁。講不停雷雨，吟當近海流。降霜歸楚夕，星冷玉泉秋。
十年通大漠，萬里出長平。寒日生戈劍，陰雲搖旆旌。饑烏啼舊壘，疲馬戀空城。辛苦皋蘭北，胡霜損漢兵。
古樹何人種，清陰減昔時。莓苔根半露，風雨節偏危。蟲蠹心將穴，蟬催葉向衰。樵童不須翦，聊起邵公思。
握手一相送，心悲安可論。秋風正蕭索，客散孟嘗門。故驛通槐裡，長亭下槿原。征西舊旌節，從此向河源。
征客向輪台，幽閨寂不開。音書秋雁斷，機杼夜蛩催。虛幌風吹葉，閒階露濕苔。自憐愁思影，常共月裴回。
地古多喬木，遊人到且吟。院開金鎖澀，門映綠篁深。山色不離眼，鶴聲長在琴。往來誰與熟，乳鹿住前林。
路傍古時寺，寥落藏金容。破塔有寒草，壞樓無曉鐘。亂紙失經偈，斷碑分篆蹤。日暮月光吐，繞門千樹松。
江湖分兩路，此地是通津。雲淨山浮翠，風高浪潑銀。人行俱是客，舟住即為鄰。俯仰煙波內，蜉蝣寄此身。
塞上蕃僧老，天寒疾上關。遠煙平似水，高樹暗如山。去馬朝常急，行人夜始閒。更深聽刁斗，時到磬聲間。
憶過僧禪處，遙山抱竹門。古房關蘚色，秋徑掃潮痕。石淨聞泉落，沙寒見鶴翻。終當從此望，更與道人言。
涿鹿聞中冀，秦原闢帝畿。柰花開舊苑，萍葉藹前詩。道士乘仙日，先生折角時。方懷丈夫志，抗首別心期。
多負雲霄志，生涯歲序侵。風翻涼葉亂，雨滴洞房深。迢遞三秋夢，慇勤獨夜心。懷賢不覺寐，清磬發東林。
亭亭千萬里，三五復秋中。此夕光應絶，常時思不同。九霄微有露，四海靜無風。惆悵逡巡別，誰能看碧空。
慘慘日將暮，驅羸獨到莊。沙痕傍墟落，風色入牛羊。新霽田園處，夕陽禾黍明。沙村平見水，深巷有鷗聲。
流水閶門外，孤舟日復西。離情遍芳草，無處不萋萋。妾夢經吳苑，君行到剡溪。歸來重相訪，莫學阮郎迷。
谷口逃名客，歸來遂野心。薄田供歲酒，喬木待新禽。溪路春雲重，山廚夜火深。桃源應漸好，仙客許相尋。
晨飛晚未休，蘭閣客吟愁。蕭颯柳邊掛，縈紆花底流。聲繁乍離籟，灑急不成漚。經夕江湖思，煙波一釣舟。
退朝此休沐，閉戶無塵氛。杖策入幽徑，清風隨此君。琴觴恣偃傲，蘭蕙相氛氳。幽賞方自適，林西煙景曛。
鳳輦乘朝霽，鸚林對晚秋。天文貝葉寫，聖澤菊花浮。塔似神功造，龕疑佛影留。幸陪清漢蹕，欣奉淨居游。
無媒甘下飛，君子尚麻衣。歲月終榮在，家園近且歸。山光臨舜廟，河氣隔王畿。甚積湯原思，青青宿麥肥。
鄭公經綸日，隋氏風塵昏。濟代取高位，逢時敢直言。道光先帝業，義激舊君恩。寂寞臥龍處，英靈千載魂。
迢遞秦京道，蒼茫歲暮天。窮陰連晦朔，積雪滿山川。落雁迷沙渚，饑烏集野田。客愁空佇立，不見有人煙。
一身唯一室，高靜若僧家。掃地留疏影，穿池浸落霞。綠蘿臨水合，白道向村斜。賣藥歸來醉，吟詩倚釣查。
隔窗棲白鶴，似與鏡湖鄰。月照何年樹，花逢幾遍人。岸莎青有路，苔徑綠無塵。永願容依止，僧中老此身。
動步憂多事，將行問四鄰。深山不畏虎，當路卻防人。豪富田園廢，疲羸屋舍新。自慚為旅客，無計避煙塵。
翩翩出上京，幾日到邊城。漸覺風沙起，還將弓箭行。席箕侵路暗，野馬見人驚。軍府知歸慶，應教數騎迎。
至公遺至藝，終抱至冤沈。名有詩家業，身無戚裡心。桂和秋露滴，松帶夜風吟。冥寞知春否，墳蒿日已深。
昔見初栽日，今逢成樹時。存思心更感，繞看步還遲。蝶舞搖風蕊，鶯啼含露枝。裴回不忍去，應與醉相宜。
閒門不易求，半月在林丘。已與山水別，難為花木留。孤懷歸靜夜，遠會隔高秋。莫道無言去，冥心在重遊。
莽莽古江濱，紛紛墜葉頻。煙霞誰是主，丘隴自傷神。吞併寧唯漢，淒涼莫問陳。盡隨流水去，寂莫野花春。
三伏鼓洪爐，支離一病夫。倦眠身似火，渴歠汗如珠。悸乏心難定，沉煩氣欲無。何時灑微雨，因與好風俱。
初霽獨登賞，西樓多遠風。橫煙秋水上，疏雨夕陽中。高樹下山鳥，平蕪飛草蟲。唯應待明月，千里與君同。
寒窗危竹枕，月過半床陰。嫩葉不歸夢，晴蟲成苦吟。酒無通夜力，事滿五更心。寂寞誰相似，殘燈與素琴。
野步隨吾意，那知是與非。稔年時雨足，閏月暮蟬稀。獨樹依岡老，遙峰出草微。園林自有主，宿鳥且同歸。
日落問津處，雲霞殘碧空。牧牛避田燒，退鷁隨潮風。迴首故鄉遠，臨流此路窮。翩翩青冥去，羡彼高飛鴻。
聞君息陰地，東郭柳林間。左右瀍澗水，門庭緱氏山。抱琴來取醉，垂釣坐乘閒。歸客莫相待，尋源殊未還。
寒皋那可望，旅客又初還。迢遞高樓上，蕭疏涼野間。暮晴依遠水，秋興屬連山。浮客時相見，霜凋朱翠顏。
寒天仍遠去，離寺雪霏霏。古蹟曾重到，生涯不暫歸。坐禪山店暝，補衲夜燈微。巡禮何時住，相逢的是稀。
臘景不可犯，從戎難自由。憐君急王事，走馬赴邊州。岳雪明日觀，海雲冒營丘。慚無鬥酒瀉，敢望禦重裘。
南國旱無雨，今朝江出雲。入空才漠漠，灑迥已紛紛。巢燕高飛盡，林花潤色分。晚來聲不絶，應得夜深聞。
應節萸房滿，初寒菊圃新。龍旗煥辰極，鳳駕儼香闉。蓮井偏宜夏，梅梁更若春。一忻陪雁塔，還似得天身。
越人僧體古，清慮洗塵勞。一國詩名遠，多生律行高。見山援葛藟，避世著方袍。早晚雲門去，儂應逐爾曹。
何事長沙謫，相逢楚水秋。暮帆歸夏口，寒雨對巴丘。帝子椒漿奠，騷人木葉愁。惟憐萬里外，離別洞庭頭。
四海無寸土，一生惟苦吟。虛垂異鄉淚，不滴別人心。雨色凋湘樹，灘聲下塞禽。求歸歸未得，不是擲光陰。
冥搜忍饑凍，嗟爾不能休。幾嘆不得力，到頭還白頭。姓名歸紫府，妻子在滄洲。又是蟬聲也，如今何處游。
久病倦衾枕，獨行來訪君。因逢歸馬客，共對出溪雲。新月坐中見，暮蟬愁處聞。相歡貴無事，莫想路歧分。
掛冠知止足，豈獨漢疏賢。入道求真侶，辭恩訪列仙。睿文含日月，宸翰動雲煙。鶴駕吳鄉遠，遙遙南鬥邊。
暫屏囂塵累，言尋物外情。致逸心逾默，神幽體自輕。浦夏荷香滿，田秋麥氣清。詎假滄浪上，將濯楚臣纓。
卉草誠幽賤，枯朽絶因依。忽逢借羽翼，不覺生光輝。直念恩華重，長嗟報效微。方思助日月，為許願曾飛。
聞君尋野寺，便宿支公房。溪月冷深殿，江雲擁迴廊。然燈松林靜，煮茗柴門香。勝事不可接，相思幽興長。
由釣起茅亭，柴扉復竹楹。波清見絲影，坐久識魚情。白鳥依窗宿，青蒲傍砌生。欲同漁父舍，須自減逢迎。
愛爾文章遠，還家印綬榮。退公兼色養，臨下帶鄉情。喬木映官舍，春山宜縣城。應憐釣台石，閒卻為浮名。
東壁圖書府，西園翰墨林。誦詩聞國政，講易見天心。位竊和羹重，恩叨醉酒深。緩歌春興曲，情竭為知音。
火銷灰復死，疏棄已經旬。豈是人情薄，其如天氣春。風寒忽再起，手冷重相親。卻就紅爐坐，心如逢故人。
罷起郎官草，初封刺史符。城邊樓枕海，郭裡樹侵湖。郡政傍連楚，朝恩獨借吳。觀濤秋正好，莫不上姑蘇。
燕雁水鄉飛，京華信自稀。簟瓢貧守道，書劍病忘機。疊鼓吏初散，繁鐘鳥獨歸。高梧與疏柳，風雨似郊扉。
花隱掖垣暮，啾啾棲鳥過。星臨萬戶動，月傍九霄多。不寢聽金鑰，因風想玉珂。明朝有封事，數問夜如何。
蒼茫空泛日，四顧絶人煙。半浸中華岸，旁通異域船。島間應有國，波外恐無天。欲作乘槎客，翻愁去隔年。
松底詩人宅，閒門遠岫孤。數家分小徑，一水截平蕪。竹節偶相對，鳥名多自呼。愛君真靜者，欲去又踟躕。
泉源新湧出，洞澈映纖雲。稍落芙蓉沼，初淹苔蘚文。素將空意合，淨與眾流分。每到清宵月，泠泠夢裡聞。
仲夏流多水，清晨向小園。碧溪搖艇闊，朱果爛枝繁。始為江山靜，終防市井喧。畦蔬繞茅屋，自足媚盤餐。
深居少往還，卷箔早秋間。雨灑吟蟬樹，雲藏嘯狖山。炎蒸如便退，衣葛亦堪閒。靜坐得無事，酒卮聊暢顏。
幾作西歸夢，因為愴別心。野銜天去盡，山夾漢來深。疊浪翻殘照，高帆引片陰。空留相贈句，畢我白頭吟。
解襟游勝地，披雲促宴筵。清文振筆妙，高論寫言泉。凍柳含風落，寒梅照日鮮。驪歌雖欲奏，歸駕且留連。
鄭南伏毒寺，瀟灑到江心。石影銜珠閣，泉聲帶玉琴。風杉曾曙倚，雲嶠憶春臨。萬里滄浪外，龍蛇只自深。
漢主新豐邑，周王尚父師。雲符沛童唱，雪應海神期。林變驚春早，山明訝夕遲。況逢溫液霈，恩重禦裘詩。
使君朱兩轓，春日整東轅。芳草成皋路，青山涼水源。勉修循吏跡，以謝主人恩。當使仁風動，遙聽輿頌喧。
歸來二周歲，二歲似須臾。池藕重生葉，林鴉再引雛。時豐實倉廩，春暖葺庖廚。更作三年計，三年身健無。
霅水碧悠悠，西亭柳岸頭。夕陰生遠岫，斜照逐迴流。此地動歸思，逢人方倦遊。吳興耆舊盡，空見白蘋洲。
上客南台至，重陽此會文。菊芳寒露洗，杯翠夕陽曛。務簡人同醉，溪閒鳥自群。府中官最小，唯有孟參軍。
已笑良時晚，仍悲別酒催。暖芳隨日薄，殘片逐風回。黛斂愁歌扇，妝殘泣鏡檯。繁陰莫矜衒，終是共塵埃。
顏子人嘆屈，宦遊今未遲。佇聞明主用，豈負青雲姿。江柳秋吐葉，山花寒滿枝。知君客愁處，月滿巴川時。
吾舅政如此，古人誰復過。碧山晴又濕，白水雨偏多。精禱既不昧，歡娛將謂何。湯年旱頗甚，今日醉絃歌。
不因居佛裡，無事得相逢。名重朝端望，身高俗外蹤。機閒看淨水，境寂聽疏鐘。宣室恩長在，知君志未從。
莫言行路難，夷狄如中國。謂言骨肉親，中門如異域。出處全在人，路亦無通塞。門前兩條轍，何處去不得。
少小學書劍，秦吳多歲年。歸來一登眺，陵谷尚依然。豈意餐霞客，溘隨朝露先。因之問閭裡，把臂幾人全。
中元齋醮後，殘燼滿空壇。老鶴心何待，尊師鬢已干。幡燈古殿夜，霜霰大椿寒。誰見長生路，人間事萬端。
卻訪巴人路，難期國士恩。白雲從出岫，黃葉已辭根。大造功何薄，長年氣尚冤。空令數行淚，來往落湘沅。
白麵誰家郎，青驪照地光。桃花開綬色，蘇合借衣香。暮雪連峰近，春江海市長。風流似張緒，別後見垂楊。
剌莖澹蕩碧，花片參差紅。吳歌秋水冷，湘廟夜雲空。濃艷香露裡，美人青鏡中。南樓未歸客，一夕練塘東。
同雲接野煙，飛雪暗長天。拂樹添梅色，過樓助粉妍。光含班女扇，韻入楚王弦。六出迎仙藻，千箱答瑞年。
青春未得意，見花卻如讎。路逢白麵郎，醉插花滿頭。滿眼桃李花，愁人如不見。別有惜花人，東風莫吹散。
雪下陽關路，人稀隴戍頭。封狐猶未翦，邊將豈無羞。白草三冬色，黃雲萬里愁。因思李都尉，畢竟不封侯。
春光何處好，柱史有林塘。鶯囀風初暖，花開日欲長。鑿池通野水，掃徑閲新芳。更置盈尊酒，時時醉楚狂。
夷門詩客至，楚寺閉蕭騷。老病語言澀，少年風韻高。難於尋閬島，險甚涉雲濤。珍重西歸去，無忘役思勞。
嘉陵雨色青，澹別酌參苓。到蜀高諸岳，窺天合四溟。書來應隔雪，夢覺已無星。若遇多吟友，何妨勘竺經。
山雲蟬滿樹，欲住更何安。上國回將晚，孤峰別自難。磧遙鴻未到，江近夜先寒。泉石雖堪戀，行人不願看。
卓立群峰外，蟠根積水邊。他皆任厚地，爾獨近高天。白榜千家邑，清秋萬估船。詞人取佳句，刻畫竟誰傳。
春江不可渡，二月已風濤。舟楫欹斜疾，魚龍偃臥高。渚花兼素錦，汀草亂青袍。戲問垂綸客，悠悠見汝曹。
奔避投人遠，漂離易感恩。愁髯霜颯颯，病眼淚昏昏。孤館秋聲樹，寒江落照村。更聞歸路絶，新寨截荊門。
鐘乳三千兩，金釵十二行。妒他心似火，欺我鬢如霜。慰老資歌笑，銷愁仰酒漿。眼看狂不得，狂得且須狂。
畫樓吹笛妓，金碗酒家胡。錦石稱貞女，青松學大夫。脫貂貰桂醑，射雁與山廚。聞道高陽會，愚公谷正愚。
玉壘天晴望，諸峰盡覺低。故園江樹北，斜日嶺雲西。曠野看人小，長空共鳥齊。高山徒仰止，不得日攀躋。
節物行搖落，年顏坐變衰。樹初黃葉日，人欲白頭時。鄉國程程遠，親朋處處辭。唯殘病與老，一步不相離。
門柳不連野，乍聞為早蟬。遊人無定處，入耳更應先。暫默斜陽雨，重吟遠岸煙。前年湘竹裡，風激繞離筵。
雲裡前朝寺，修行獨幾年。山村無施食，盥漱亦安禪。古塔巢溪鳥，深房閉谷泉。自言曾入室，知處梵王天。
雲樹擁崔嵬，深行異俗埃。寺門山外入，石壁地中開。仰砌池光動，登樓海氣來。傷心萬古意，金玉葬寒灰。
賜衣兼授節，行日郢中聞。花發登山廟，天晴閲水軍。漁商三楚接，郡邑九江分。高興應難遂，元戎有大勛。
故人營此地，台館尚依依。黑夜山魈語，黃昏海燕歸。舊陰楊葉在，殘雨槿花稀。無復南亭賞，高檐紅燭輝。
西班掌禁兵，蘭錡最分明。曉色嚴天仗，春寒避火城。安危雖已任，韜略即嘉聲。請問何功德，壺關寇始平。
勝概殊江右，佳名逼渭川。虹收青嶂雨，鳥沒夕陽天。客鬢行如此，滄波坐渺然。此中真得地，漂蕩釣魚船。
青門坊外住，行坐見南山。此地去人遠，知君終日閒。蛙聲籬落下，草色戶庭間。好是經過處，唯愁暮獨還。
豈獨年相迫，兼為病所侵。春來痰氣動，老去嗽聲深。眼暗猶操筆，頭斑未掛簪。因循過日月，真是俗人心。
颯颯秋風生，愁人怨離別。含情兩相向，欲語氣先咽。心曲千萬端，悲來卻難說。別後唯所思，天涯共明月。
至哉含柔德，萬物資以生。常順稱厚載，流謙通變盈。聖心事能察，增廣陳厥誠。黃祇僾如在，泰折俟咸亨。
陵寢成香阜，禪枝出白楊。劍池留故事，月樹即他方。應世緣須別，棲心趣不忘。還將陸居士，晨發泛歸航。
我有昆吾劍，求趨夫子庭。白虹時切玉，紫氣夜干星。鍔上芙蓉動，匣中霜雪明。倚天持報國，畫地取雄名。
佳人比香草，君子即芳蘭。寶器金罍重，清音玉珮寒。貢文齊受寵，獻禮兩承歡。鞍馬並汾地，爭迎陸與潘。
東皋占薄田，耕種過餘年。護藥栽山刺，澆蔬引竹泉。晚雷期稔歲，重霧報晴天。若問幽人意，思齊沮溺賢。
寥寥聽不盡，孤磬與疏鐘。煩惱師長別，清涼我暫逢。蟻行經古蘚，鶴毳落深松。自想歸時路，塵埃復幾重。
我有水竹莊，甚近嵩之巔。是君歸休處，可以終天年。雖有提攜勞，不憂糧食錢。但恐主人心，疑我相釣竿。
掃苔迎五馬，蒔藥過申鐘。鶴共林僧見，雲隨野客逢。入樓山隔水，滴旆露垂松。日暮題詩去，空知雅調重。
城闕輔三秦，風煙望五津。與君離別意，同是宦遊人。海內存知己，天涯若比鄰。無為在岐路，兒女共沾巾。
起戴烏紗帽，行披白布裘。爐溫先暖酒，手冷未梳頭。早起煙霜白，初寒鳥雀愁。詩成遣誰和，還是寄蘇州。
知音杳何處，書札寄無由。獨宿月中寺，相思天畔樓。露凝衰草白，螢度遠煙秋。悵望難歸枕，吟勞生夜愁。
女伴朝來說，知君欲棄捐。懶梳明鏡下，羞到畫堂前。有淚沾脂粉，無情理管弦。不知將巧笑，更遣向誰憐。
天陰行易晚，前路故人居。孤棹所思久，寒林相見初。閒燈忘夜永，清漏任更疏。明發還須去，離家幾歲除。
軺駕一封急，蜀門千嶺曛。詎分江轉字，但見路緣雲。山館夜聽雨，秋猿獨叫群。無為久留滯，聖主待遺文。
紫禁乘宵動，青門訪水嬉。貴游鱣序集，仙女鳳樓期。合宴簪紳滿，承恩雨露滋。北辰還捧日，東館幸逢時。
洞庭孤月在，秋色望無邊。零露積衰草，寒螿鳴古田。茫茫區中想，寂寂塵外緣。從此悟浮世，胡為傷暮年。
歲暮遠為客，邊隅還用兵。煙塵犯雪嶺，鼓角動江城。天地日流血，朝廷誰請纓。濟時敢愛死，寂寞壯心驚。
問君樽酒外，獨坐更何須。有客談名理，無人索地租。三男婚令族，五女嫁賢夫。百年隨分了，未羡陟方壺。
幽山悲舊桂，長阪愴餘蘭。地底孤燈冷，泉中一鏡寒。銘旌門客送，騎吹路人看。漫作琉璃碗，淮王誤合丹。
韋公八十餘，位至六尚書。五福唯無富，一生誰得如。桂枝攀最久，蘭省出仍初。海內時流盡，何人動素車。
海燕何微眇，乘春亦暫來。豈知泥滓賤，祗見玉堂開。繡戶時雙入，華軒日幾回。無心與物競，鷹隼莫相猜。
寶照含天地，神劍合陰陽。日月麗光景，星斗裁文章。寫鑒表容質，佩服為身防。從茲一賞玩，永德保齡長。
日日新詩出，城中寫不禁。清高疑對竹，閒雅勝聞琴。門戶饒秋景，兒童解冷吟。雲山今作主，還借外人尋。
故國波濤隔，明時心久留。獻書雙闕晚，看月五陵秋。南棹何當返，長江憶共游。定知釣魚伴，相望在汀州。
竹林二君子，盡日竟沉吟。相對終無語，爭先各有心。恃強斯有失，守分固無侵。若算機籌處，滄滄海未深。
奕葉金章貴，連枝鼎位尊。台庭為鳳穴，相府是鴒原。世閲空悲命，泉幽不返魂。惟餘漢臣史，繼術贊韋門。
寶劍出昆吾，龜龍夾採珠。五精初獻術，千戶競淪都。匣氣沖牛斗，山形轉轆轤。欲知天下貴，持此問風胡。
歸臥養天真，鹿裘烏角巾。茂陵閒久病，彭澤醉長貧。冠蓋西園夜，笙歌北里春。誰憐清渭曲，又老釣魚人。
聖主禦青春，綸言命使臣。將修風伯祀，更福太平人。帟幕宵聯事，壇場曉降神。帝心矜動物，非為屬車人。
尚書未出守，愛子向青州。一路通關樹，孤城近海樓。懷中江橘熟，倚處戟門秋。更奉輕軒去，知君無客愁。
鳴笳出望苑，飛蓋下芝田。水光浮落照，霞彩淡輕煙。柳色迎三月，梅花隔二年。日斜歸騎動，餘興滿山川。
碧海西陵岸，吳王此盛時。山行今佛寺，水見舊宮池。亡國人遺恨，空門事少悲。聊當值僧語，盡日把松枝。
帝城風日好，況復建平家。玉枕雙文簟，金盤五色瓜。山中無魯酒，松下飯胡麻。莫厭田家苦，歸期遠復賒。
獻賦才何拙，經時不恥歸。能知此意是，甘取眾人非。遍隴耕無圃，緣溪釣有磯。此懷難自遣，期在振儒衣。
泊雁鳴深渚，收霞落晚川。柝隨風斂陣，樓映月低弦。漠漠汀帆轉，幽幽岸火然。壑危通細路，溝曲繞平田。
迢迢芳園樹，列映清池曲。對此傷人心，還如故時綠。風條灑餘靄，露葉承新旭。佳人不再攀，下有往來躅。
數刻是歸程，花間落照明。春衣香不散，駿馬汗猶輕。南渡春流淺，西風片雨晴。朝還會相就，飯爾五侯鯖。
柳闇長廊合，花深小院開。蒼頭鋪錦褥，皓腕捧銀杯。綉帽珠稠綴，香衫袖窄裁。將軍拄毬杖，看按枯枝來。
暑服宜秋著，清琴入夜彈。人情皆向菊，風意欲摧蘭。歲稔貧心泰，天涼病體安。相逢取次第，卻甚少年歡。
院深塵自外，如佛值玄公。常跡或非次，志門因得中。衣巾離暑氣，床榻向涼風。是事不逾分，只應明德同。
自是東西客，逢人又送人。不應相見老，只是別離頻。度日還知暮，平生未識春。儻無遷谷分，歸去養天真。
何以銷煩暑，端居一院中。眼前無長物，窗下有清風。熱散由心靜，涼生為室空。此時身自得，難更與人同。
西邊虜盡平，何處更專征。幕下人無事，軍中政已成。座參殊俗語，樂雜異方聲。醉裡東樓月，偏能照列卿。
自見來如此，未嘗離洞門。結茅遮雨雪，採藥給晨昏。古樹藤纏殺，春泉鹿過渾。悠悠無一事，不似屬乾坤。
白石上嵌空，寒雲西復東。瀑流懸住處，雛鶴失禪中。岳壁松多古，壇基雪不通。未能親近去，擁褐愧相同。
鬱鬱復鬱鬱，伏熱何時畢。行入七葉堂，煩暑隨步失。檐雨稍霏微，窗風正蕭瑟。清宵一覺睡，可以銷百疾。
從知無遠近，木落去閩城。地入無諸俗，冠峨甲乙精。山多高興亂，江直好風生。儉府清無事，唯應薦禰衡。
漢帝撫戎臣，絲言命錦輪。還將弄機女，遠嫁織皮人。曲怨關山月，妝消道路塵。所嗟穠李樹，空對小榆春。
迎氣當春至，承恩喜雪來。潤從河漢下，花逼艷陽開。不睹豐年瑞，焉知燮理才。撒鹽如可擬，願糝和羹梅。
何事陶彭澤，明時又掛冠。為耽泉石趣，不憚薜蘿寒。輕雪籠紗帽，孤猿傍醮壇。懸懸老松下，金灶夜燒丹。
花綬傍腰新，關東縣欲春。殘書厭科鬥，舊閣別麒麟。虞阪臨官舍，條山映吏人。看君有知己，坦腹向平津。
既悟蓮花藏，須遺貝葉書。菩提無處所，文字本空虛。觀指非知月，忘筌是得魚。聞君登彼岸，舍筏復何如。
為吏恩猶舊，投沙惠此蒙。江邊悠爾處，泗上宛然同。訪道精言合，論經大義通。鳴琴有真氣，況已沐清風。
青山輾為塵，白日無閒人。自古推高車，爭利西入秦。王門與侯門，待富不待貧。空攜一束書，去去誰相親。
經書滿腹中，吾識廣川翁。年老甘無位，家貧懶發蒙。人歸洙泗學，歌盛舞雩風。願接諸生禮，三年事馬融。
山色軒檻內，灘聲枕席間。草生公府靜，花落訟庭閒。雲雨連三峽，風塵接百蠻。到來能幾日，不覺鬢毛斑。
落日車遙遙，客心在歸路。細草暗回塘，春泉縈古渡。遺蹤嘆蕪沒，遠道悲去住。寂寞荻花空，行人別無數。
心法本無住，流沙歸復來。錫隨山鳥動，經附海船回。洗足柳遮寺，坐禪花委苔。唯將一童子，又欲上天台。
引手強篸巾，徐徐起病身。遠心群野鶴，閒話對村人。發匣琴徽靜，開瓶酒味真。縱聞兵賦急，原憲本家貧。
四季多花木，窮冬亦不凋。薄冰行處斷，殘火睡來消。象版簽書帙，蠻藤絡酒瓢。公卿有知己，時得一相招。
江如曉天靜，石似暮雲張。征帆一流覽，宛若巫山陽。楚客思歸路，秦人謫異鄉。猿鳴孤月夜，再使淚沾裳。
鳴爵三農稔，句龍百代神。運昌叨輔弼，時泰喜黎民。樹缺池光近，雲開日影新。生全應有地，長願樂交親。
左綿江上樓，五馬此銷愁。暑退千山雪，風來萬木秋。邅回猶刺郡，系滯似維舟。即有徵黃日，名川莫厭游。
宮殿半山上，人家向下居。古廳眠易魘，老吏語多虛。雨水澆荒竹，溪沙擁廢渠。聖朝收外府，皆是九天除。
九冬三十夜，寒與暖分開。坐到四更後，身添一歲來。魚燈延臘火，獸炭化春灰。青帝今應老，迎新見幾回。
鳴鞭靜路塵，籍籍諫垣臣。函疏封還密，爐香侍立親。篋多臨水作，窗宿臥雲人。危坐開寒紙，燈前起草頻。
久別猿啼寺，流年劫逝波。舊僧歸塔盡，古瓦長松多。壁蘚昏題記，窗螢散薜蘿。平生英壯節，何故旋消磨。
遙遙去舸新，浸郭葦兼蘋。樹列巢灘鶴，鄉多釣浦人。虹分陽羡雨，浪隔廣陵春。知竟三年秩，琴書外是貧。
神遷不火葬，新塔露疏檉。是物皆磨滅，唯師出死生。虛堂散釣叟，怪木哭山精。林下路長在，無因更此行。
茅堂對薇蕨，爐暖一裘輕。醉後楚山夢，覺來春鳥聲。採茶溪樹綠，煮藥石泉清。不問人間事，忘機過此生。
江與湖相通，二水洗高空。定知一日帆，使得千里風。雪唱與誰和，俗情多不通。何當逸翮縱，飛起泥沙中。
老眼花前暗，春衣雨後寒。舊詩多忘卻，新酒且嘗看。拙定於身穩，慵應趁伴難。漸銷名利想，無夢到長安。
拂曙闢行宮，寒皋野望通。每雲低遠岫，飛雪舞長空。賦象恆依物，縈迴屢逐風。為知勤恤意，先此示年豐。
方池開曉色，圓月下秋陰。已乘千里興，還撫一絃琴。庭搖北風柳，院繞南溟禽。累宿恩方重，窮秋嘆不深。
朝賽暮還祈，開唐復歷隋。精誠山雨至，歲月廟松衰。窺穴龍潭黑，過門鳥道危。不同巫峽女，來往楚王祠。
北風吹楚樹，此地獨先秋。何事屈原恨，不隨湘水流。涼天生片月，竟夕伴孤舟。一作南行客，無成空白頭。
人定月朧明，香消枕簟清。翠屏遮燭影，紅袖下簾聲。坐久吟方罷，眠初夢未成。誰家教鸚鵡，故故語相驚。
怪得意相親，高攜一軸新。能搜大雅句，不似小乘人。岳麓擎枯檜，瀟湘吐白蘋。他年遇同道，為我話風塵。
伴鳳樓中妾，如龍櫪上宛。同年辭舊寵，異地受新恩。香閣更衣處，塵蒙噴草痕。連嘶將忍淚，俱戀主人門。
垂楊界官道，茅屋倚高坡。月下春塘水，風中牧豎歌。折花閒立久，對酒遠情多。今夜孤亭夢，悠揚奈爾何。
八月初長夜，千山第一程。款顏唯有夢，怨泣卻無聲。祖席諸賓散，空郊匹馬行。自憐非達識，侷促為浮名。
晨起竹軒外，逍遙清興多。早涼生戶牖，孤月照關河。旅食甘藜藿，歸心憶薜蘿。一尊如有地，放意且狂歌。
寒盡鴻先去，江回客未歸。早知名是幻，不敢綉為衣。霧積川原暗，山多郡縣稀。今朝下湘岸，更逐鷓鴣飛。
西北五花驄，來時道向東。四蹄碧玉片，雙眼黃金瞳。鞍上留明月，嘶間動朔風。借君馳沛艾，一戰取雲中。
開士度人久，空岩花霧深。徒知燕坐處，不見有為心。蘭若門對壑，田家路隔林。還言證法性，歸去比黃金。
東林一泉出，復與遠公期。石淺寒流處，山空夜落時。夢閒聞細響，慮澹對清漪。動靜皆無意，唯應達者知。
即讎終自翦，覆國豈為雄。假號孤城裡，何殊在甬東。祀夏功何薄，尊周義不成。淒涼庾信賦，千載共傷情。
昔日京華去，知君才望新。應猶作賦好，莫嘆在官貧。且復傷遠別，不然愁此身。清風幾萬里，江上一歸人。
江外歷千岑，還歸少室吟。地閒緱嶺月，窗迥洛城砧。石竇垂寒乳，松枝長別琴。他年瀑泉下，亦擬置家林。
久住巴興寺，如今始拂衣。欲臨秋水別，不向故園歸。錫掛天涯樹，房開岳頂扉。下看千里曉，霜海日生微。
石堤春草碧，雙燕向西飛。悵望雲天暮，佳人何處歸。藥欄蟲網遍，苔井水痕稀。誰道嵇康懶，山中自掩扉。
陝西開勝壤，召南分沃疇。列樹巢維鵲，平渚下睢鳩。憩棠疑勿剪，曳葛似攀樛。至今王化美，非獨在隆周。
南登秦嶺頭，回望始堪愁。漢闕青門遠，高山藍水流。三湘行客去，九陌故人遊。從此辭鄉淚，雙垂不復收。
有別時留恨，銷魂況在今。風濤初振海，鵷鷺各辭林。舊國關河絶，新秋草露深。陸機嬰世網，應負故山心。
男兒貴得意，何必相知早。飄蕩與物永，蹉跎覺年老。長卿無產業，季子慚妻嫂。此事難重陳，未于眾人道。
一雨東風晚，山鶯獨報春。淹留巫峽夢，惆悵洛陽人。柳意籠丹檻，梅香覆錦茵。年華行可惜，瑤瑟莫生塵。
深將寵辱齊，往往亦淒淒。白日知丹抱，青雲有舊蹊。嗜咸凌魯濟，惡潔助涇泥。風雨今如晦，堪憐報曉鷄。
王府登朝後，巴鄉典郡新。江分入峽路，山見采鞭人。舊業孤城夢，生祠幾處身。知君素清儉，料得卻來貧。
南朝獻晉史，東蜀瞰巴樓。長棧懷宮樹，疏峰露劍州。半空飛雪化，一道白雲流。若次江邊邑，宗詩為遍搜。
淅淅風生砌，團團日隱牆。遙空秋雁滅，半嶺暮雲長。病葉多先墜，寒花只暫香。巴城添淚眼，今夜復清光。
冉冉紅羅帳，開君玉樓上。畫作同心鳥，銜花兩相向。春風正可憐，吹映綠窗前。妾意空相感，君心何處邊。
淨碧山光冷，圓明露點勻。渚蓮丹臉恨，堤柳翠眉顰。蟬已送行客，雁應辭主人。蠅蚊漸無況，日晚自相親。
心將積雪欺，根與白雲離。遠寄僧猶憶，高看鶴未知。影交新長葉，皴匝舊生枝。多少同時種，深山不得移。
病根冬養得，春到一時生。眼暗憐晨慘，心寒怯夜清。妻仍嫌酒癖，醫只禁詩情。應被高人笑，憂身不似名。
堯沒三千歲，青松古廟存。送行奠桂酒，拜舞清心魂。日色促歸人，連歌倒芳樽。馬嘶俱醉起，分手更何言。
歸鞍白雲外，繚繞出前山。今日又明日，自知心不閒。親勞簪組送，欲趁鶯花還。一步一迴首，遲遲向近關。
潦倒守三川，因循涉四年。推誠廢鈎距，示恥用蒲鞭。以此稱公事，將何銷俸錢。雖非好官職，歲久亦妨賢。
明蒙竹間亭，天暖幽桂碧。雲生四面山，水接當階石。濕樹浴鳥痕，破苔臥鹿跡。不緣塵駕觸，堪作商皓宅。
路出荊門遠，行行日欲西。草枯蠻塚亂，山斷漢江低。野店叢蒿短，煙村簇樹齊。翻思故林去，在處有猿啼。
郎馬兩如龍，春朝上路逢。鴛鴦初集水，薜荔欲依松。步帳歌聲轉，妝台燭影重。何言在陰者，得是戴侯宗。
原西居處靜，門對曲江開。石縫銜枯草，查根上淨苔。翠微泉夜落，紫閣鳥時來。仍憶尋淇岸，同行采蕨回。
岐路窮無極，長江九派分。行人隨旅雁，楚樹入湘雲。久在征南役，何殊薊北勛。離心不可問，歲暮雪紛紛。
一聲初應候，萬木已西風。偏感異鄉客，先於離塞鴻。日斜金谷靜，雨過石城空。此處不堪聽，蕭條千古同。
山水引歸路，陸郎從此諳。秋茶垂露細，寒菊帶霜甘。台倚烏龍嶺，樓侵白雁潭。沈公如借問，心在浙河南。
壓徑復緣溝，當窗又映樓。終銷一國破，不啻萬金求。鸞鳳戲三島，神仙居十洲。應憐萱草淡，卻得號忘憂。
上方僧又起，清磬出林初。吟苦曉燈暗，露零秋草疏。舊山多夢到，流水送愁余。寄寺欲經歲，慚無親故書。
月晦逢休浣，年光逐宴移。早鶯留客醉，春日為人遲。蓂草全無葉，梅花遍壓枝。政閒風景好，莫比峴山時。
標心之梵宇，運想入仙洲。嬰痼乖同好，沈情阻若抽。葉落乍難聚，情離不可收。何日乘杯至，詳觀演法流。
春雲結暮陰，侍坐捧離襟。黃綬輕裝去，青門芳草深。十年塵右職，三逕寄遐心。便道停橈處，應過舊竹林。
輕飆掠晚莎，秋物慘關河。戰壘平時少，齋壇上處多。楚雖屈子重，漢亦憶廉頗。不及雲台議，空山老薜蘿。
草堂書一架，苔徑竹千竿。難世投誰是，清貧且自安。鄰居皆學稼，客至亦無官。焦尾何人聽，涼宵對月彈。
人群不相見，乃在白雲間。問我將何適，羡君今獨閒。朝朝汲淮水，暮暮上龜山。幸已安貧定，當從鬢髮斑。
獨向雙峰老，松門閉兩崖。翻經上蕉葉，掛衲落藤花。甃石新開井，穿林自種茶。時逢海南客，蠻語問誰家。
水生春纜沒，日出野船開。宿鳥行猶去，叢花笑不來。人人傷白首，處處接金盃。莫道新知要，南征且未回。
無酒泛金菊，登高但憶秋。歸心隨旅雁，萬里在滄洲。殘照明天闕，孤砧隔禦溝。誰能思落帽，兩鬢已添愁。
金天方肅殺，白露始專征。王師非樂戰，之子慎佳兵。海氣侵南部，邊風掃北平。莫賣盧龍塞，歸邀麟閣名。
西風來幾日，一葉已先飛。新霽乘輕屐，初涼換熟衣。淺渠銷慢水，疏竹漏斜暉。薄暮青苔巷，家僮引鶴歸。
浩浩看花晨，六街揚遠塵。塵中一丈日，誰是晏眠人。禦柳舞着水，野鶯啼破春。徒雲多失意，猶自惜離秦。
繁陰連曙景，瑞雪灑芳辰。勢密猶疑臘，風和始覺春。縈林開玉蕊，飄座裊香塵。欲識宸心悅，雲謡慰兆人。
言避一時暑，池亭五月開。喜逢金馬客，同飲玉人杯。舞鶴乘軒至，游魚擁釣來。座中殊未起，簫管莫相催。
歸舟宛何處，正值楚江平。夕逗煙村宿，朝緣浦樹行。于役已彌歲，言旋今愜情。鄉郊尚千里，流目夏雲生。
天步昔將開，商郊初欲踐。撫戎金陣廓，貳極瑤圖闡。鷄戟遂崇儀，龍樓期好善。弄兵隳震業，啟聖隆嗣典。
詩為儒者禪，此格的惟仙。古雅如周頌，清和甚舜弦。冰生聽瀑句，香發早梅篇。想得吟成夜，文星照楚天。
祖帳管弦絶，客帆西風生。回車已不見，猶聽馬嘶聲。曉發柳林戍，遙城聞五鼓。憶與故人眠，此時猶晤語。
東去有餘意，春風生賜衣。鳳凰銜詔下，才子采蘭歸。鬥酒百花裡，情人一笑稀。別離須計日，相望在彤闈。
秋日并州路，黃榆落故關。孤城吹角罷，數騎射鵰還。帳幕遙臨水，牛羊自下山。徵人正垂淚，烽火起雲間。
潺湲半空裡，霖落石房邊。風激珠光碎，山欹練影偏。急流難起浪，迸沫只如煙。自古惟今日，淒涼一片泉。
清規暫趨府，獨立與誰親。遂性無非酒，求閒卻愛貧。林泉應入夢，印綬莫留人。王事聞多暇，吟來幾首新。
積雨晚騷騷，相思正鬱陶。不知人萬里，時有燕雙高。寇盜纏三輔，莓苔滑百牢。聖朝推衛霍，歸日動仙曹。
萬岑深積翠，路向此中難。欲暮多覊思，因高莫遠看。卓家人寂寞，揚子業凋殘。唯有岷江水，悠悠帶月寒。
能畫毛延壽，投壺郭舍人。每蒙天一笑，復似物皆春。政化平如水，皇恩斷若神。時時用抵戲，亦未雜風塵。
燈盡語不盡，主人庭砌幽。柳枝星影曙，蘭葉露華浮。塊嶺笑群岫，片池輕眾流。更聞清淨子，逸唱頗難儔。
蒼蒼松桂陰，殘月半西岑。素壁寒燈暗，紅爐夜火深。廚開山鼠散，鐘盡嶺猿吟。行役方如此，逢師懶話心。
風餐江柳下，雨臥驛樓邊。結纜排魚網，連檣並米船。今朝雲細薄，昨夜月清圓。飄泊南庭老，只應學水仙。
巫峽裴回雨，陽台淡蕩雲。江山空窈窕，朝暮自紛氳。螢色寒秋露，猿啼清夜聞。誰憐夢魂遠，腸斷思紛紛。
暝色延山徑，高齋次水門。薄雲岩際宿，孤月浪中翻。鸛鶴追飛靜，豺狼得食喧。不眠憂戰伐，無力正乾坤。
日高鷄犬靜，門掩向寒塘。夜竹深茅宇，秋亭冷石床。住山年已遠，服藥壽偏長。虛棄浮生者，相逢益自傷。
珍重王光嗣，交情尚在不。蕪城連宅住，楚塞並車遊。別後官三改，年來歲六周。銀鉤無一字，何以緩離愁。
天馬本來東，嘶驚御史驄。蒼龍遙逐日，紫燕迥追風。明月來鞍上，浮雲落蓋中。得隨穆天子，何假唐成公。
何時有此谿，應便生幽木。橡實養山禽，藤花蒙澗鹿。不止產蒸薪，願當歌棫樸。君知天意無，以此安吾族。
吉州新置掾，馳驛到條山。薏苡殊非謗，羊腸未是艱。自慚多白髮，爭敢競朱顏。若有前生債，今朝不懊還。
南望瀟湘渚，詞人遠憶家。客心隨楚水，歸棹宿江花。不畏心期阻，惟愁面會賒。雲天有飛翼，方寸佇瑤華。
天際蜀門開，西看舉別杯。何人不異禮，上客自懷才。夜澗青林發，秋江淥水來。臨邛行樂處，莫到白頭回。
風沙遙見說，道路替君愁。磧夜星垂地，雲明火上樓。征鴻辭塞雪，戰馬識邊秋。不共將軍語，何因有去留。
書禿千兔毫，詩裁兩牛腰。筆蹤起龍虎，舞袖拂雲霄。雙歌二胡姬，更奏遠清朝。舉酒挑朔雪，從君不相饒。
病中貪好景，強步出幽居。紫葛垂山徑，黃花繞野渠。荒林飛老鶴，敗堰過游魚。縱憶同年友，無人可寄書。
風軟扁舟穩，行依綠水堤。孤尊秋露滑，短棹晚煙迷。夜靜月初上，江空天更低。飄飄信流去，誤過子猷溪。
受辭分路遠，會府見君稀。雨雪經年去，軒車此日歸。暮春愁見別，久客順相依。寂寞伊川上，楊花空自飛。
夕陽逢一雨，夜木洗清陰。露氣竹窗靜，秋光雲月深。煎嘗靈藥味，話及故山心。得意兩不寐，微風生玉琴。
二月風光半，三邊戍不還。年華妾自惜，楊柳為君攀。落絮縈衫袖，垂條拂髻鬟。那堪音信斷，流涕望陽關。
妾家巫峽陽，羅幌寢蘭堂。曉日臨窗久，春風引夢長。落釵仍掛鬢，微汗欲消黃。縱使朦朧覺，魂猶逐楚王。
輪颱風物異，地是古單于。三月無青草，千家盡白榆。蕃書文字別，胡俗語音殊。愁見流沙北，天西海一隅。
蘆葦晚風起，秋江鱗甲生。殘霞忽變色，游雁有餘聲。戍鼓音響絶，漁家燈火明。無人能詠史，獨自月中行。
先生五嶽游，文焰滅金鼎。日下鶴過時，人間空落影。常言一粒藥，不隨死生境。何當列禦寇，去問仙人請。
桂枝常共擢，茅茨冀同薦。一命何阻修，載馳各川縣。壯圖悲歲月，明代恥貧賤。迴首無津梁，只令二毛變。
別業臨青甸，鳴鸞降紫霄。長筵鵷鷺集，仙管鳳皇調。樹接南山近，煙含北渚遙。承恩咸已醉，戀賞未還鑣。
青舸錦帆開，浮天接上台。晚鶯和玉笛，春浪動金罍。舟楫方朝海，鯨鯢自曝腮。應憐似萍者，空逐榜人回。
一別一公後，相思時一籲。眼中瘡校未，般若偈持無。卷句冰團大，爐煙櫪橛粗。勸君君記取，不用更他圖。
聲望去已遠，門人無不知。義行相識處，貧過少年時。妨寐夜吟苦，愛閒身達遲。難求似君者，我去更逢誰。
劉生氣不平，抱劍欲專征。報恩為豪俠，死難在橫行。翠羽裝刀鞘，黃金飾馬鈴。但令一顧重，不吝百身輕。
慚君從弱歲，顧我比諸昆。同事元戎久，俱承國士恩。隨鶯過淮水，看柳向轅門。草色金陵岸，思心那可論。
侍從有鄒枚，瓊筵就水開。言陪柏梁宴，新下建章來。對酒山河滿，移舟草樹回。天文同麗日，駐景惜行杯。
曲巷幽人宅，高門大士家。池開照膽鏡，林吐破顏花。綠水藏春日，青軒秘晚霞。若聞絃管妙，金谷不能誇。
郊原春欲暮，桃杏落紛紛。何處隨芳草，留家寄白雲。聽鶯情念友，看竹恨無君。長嘯高台上，南風冀爾聞。
土地窮甌越，風光肇建寅。插桃銷瘴癘，移竹近階墀。半是吳風俗，仍為楚歲時。更逢習鑿齒，言在漢川湄。
桃文稱闢惡，桑質表初生。宛轉雕鞬際，依稀半月明。遙彎落雁影，虛引怯猿聲。徒切烏號思，攀龍遂不成。
茲地迴鑾日，皇家禪聖時。路無胡馬跡，人識漢官儀。天子旌旗度，法王龍象隨。知懷去家嘆，經此益遲遲。
江清如洛汭，寺好似香山。勞倦孤舟裡，登臨半日間。樹涼巢鶴健，岩響語僧閒。更共幽雲約，秋隨絳帳還。
春城乞食還，高論此中閒。僧臘階前樹，禪心江上山。疏簾看雪卷，深戶映花關。晚送門人出，鐘聲杳靄間。
何事盡參差，惜哉吾子詩。日令銷此道，天亦負明時。有路當重振，無門即不知。何當見堯日，相與啜澆漓。
落日知分手，春風莫斷腸。興來無不愜，才在亦何傷。溪水堪垂釣，江田耐插秧。人生只為此，亦足傲羲皇。
南去謁諸侯，名山亦得游。便應尋瀑布，乘興上岣嶁。高鳥隨雲起，寒星向地流。相思應北望，天晚石橋頭。
琴清詩思勞，更欲學龍韜。王粲暫停筆，呂虔初佩刀。夜吟關月靜，秋望塞雲高。去去從軍樂，雕飛代馬豪。
禪宮新歇雨，香閣晚登臨。邑樹晴光起，川苗佳氣深。水包城下岸，雲細郢中岑。自嘆牽卑日，聊開望遠心。
柳岸杏花稀，梅梁乳燕飛。美人鸞鏡笑，嘶馬雁門歸。楚宮雲影薄，台城心賞違。從來千里恨，邊色滿戎衣。
鼓絶門方掩，蕭條作吏心。露垂庭際草，螢照竹間禽。棋罷嫌無月，眠遲聽盡砧。還知未離此，時復更相尋。
旅夢何時盡，征途望每賒。晚秋淮上水，新月楚人家。猿嘯空山近，鴻飛極浦斜。明朝南岸去，言折桂枝花。
杳杳金陵路，難禁慾斷魂。雨晴山有態，風晚水無痕。遠色千檣岸，愁聲一笛村。如何遣懷抱，詩畢自開尊。
石窌恩榮重，金吾車騎盛。將朝每贈言，入室還相敬。疊鼓秋城動，懸旌寒日映。不言長不歸，環珮猶將聽。
君子法天運，四時可前知。小人惟所遇，寒暑不可期。利害有常勢，取捨無定姿。焉能使我心，皎皎遠憂疑。
林塘夜發舟，蟲響荻颼颼。萬影皆因月，千聲各為秋。歲華空復晚，鄉思不堪愁。西北浮雲外，伊川何處流。
行苦神亦秀，泠然谿上松。銅瓶與竹杖，來自祝融峰。常願入靈岳，藏經訪遺蹤。南歸見長老，且為說心胸。
窮途非所恨，虛室自相依。城闕居年滿，琴尊俗事稀。開襟方未已，分袂忽多違。東岩富松竹，歲暮幸同歸。
無相景幽遠，山屏四面開。憑師領鶴去，待我掛冠來。藥為依時采，松宜繞舍栽。林泉自多興，不是效劉雷。
少長在維揚，依然認故鄉。金陵佳麗地，不道少風光。稍望吳台遠，行登楚塞長。慇勤語江嶺，歸夢莫相妨。
前心奈兵阻，悔作豫章分。芳草未歸日，故人多是墳。帆行出岫雨，馬踐過江雲。此地一樽酒，當時皆以文。
何當開此鏡，即見發如絲。白日急於水，少年能幾時。每逢芳草處，長返故園遲。所以多為客，蹉跎欲怨誰。
曾看顏氏傳，多記晉時仙。卻憶桐君老，俱還桂父年。青春留鬢髮，白日向雲煙。遠別賫遺簡，囊中有幾篇。
陳世凋亡後，仁祠識舊山。帝鄉喬木在，空見白雲還。雙塔寒林外，三陵暮雨間。此中難戰勝，君獨啟禪關。
早被嬋娟誤，欲妝臨鏡慵。承恩不在貌，教妾若為容。風暖鳥聲碎，日高花影重。年年越溪女，相憶采芙蓉。
萬壑雲霞影，千年松檜聲。如何教下士，容易信長生。月共虛無白，香和沆瀣清。閒尋古廊畫，記得列仙名。
白髮金陵客，懷歸不暫留。交情分兩地，行色載孤舟。黃葉蟬吟晚，滄江雁送秋。何年重會此，詩酒復追游。
綠林熾炎歷，黃虞格有苗。沙塵驚塞外，帷幄命嫖姚。七德干戈止，三邊雲霧消。寶祚長無極，歌舞盛今朝。
華亭入翠微，秋日亂清暉。崩石欹山樹，清漣曳水衣。紫鱗沖岸躍，蒼隼護巢歸。向晚尋征路，殘雲傍馬飛。
客裡有所過，歸來知路難。開門野鼠走，散帙壁魚乾。洗杓開新醖，低頭拭小盤。憑誰給麹櫱，細酌老江干。
相思禁菸近，樓上動吟魂。水國春寒在，人家暮雨昏。朱橋通竹樹，香徑匝蘭蓀。安得吾宗會，高歌醉一尊。
東西南北郡，自說遍曾游。人世終多故，皇都不少留。郢城帆過夜，漢水月方秋。此謁親知去，聞猿豈解愁。
海外秋鷹擊，霜前旅雁歸。邊風思鞞鼓，落日慘旌麾。浦暗漁舟入，川長獵騎稀。客悲逢薄暮，況乃事戎機。
一齋難過日，況是更休糧。養力時行道，聞鍾不上堂。唯留溫藥火，未寫化金方。舊有山廚在，從僧請作房。
庾樓逢霽色，夏日欲西曛。虹截半江雨，風驅大澤雲。島邊漁艇聚，天畔鳥行分。此景堪誰畫，文翁請綴文。
一從征戰後，故社幾人歸。薄宦離山久，高談與世稀。夕陽當板檻，春日入柴扉。莫卻嚴灘意，西溪有釣磯。
窈窕神仙閣，參差雲漢間。九重中葉啟，七日早春還。太液天為水，蓬萊雪作山。今朝上林樹，無處不堪攀。
慼慼彼何人，明眸利於月。啼妝曉不幹，素麵凝香雪。良人去淄右，鏡破金簪折。空藏蘭蕙心，不忍琴中說。
原野正蕭瑟，中間分散情。吏從甘扈罷，詔許朔方行。邊日沉殘角，河關截夜城。雲居閒獨往，長老出房迎。
香花閉一林，真士此看心。行道白雲近，燃燈翠壁深。梵筵清水月，禪坐冷山陰。更說東溪好，明朝乘興尋。
未習風波事，初為東越游。露沾湖草晚，月照海山秋。梅市門何處，蘭亭水向流。西興待潮信，落日滿孤舟。
洞門穿瀑布，塵世豈能通。曾有遊山客，來逢採藥翁。異花尋復失，幽徑躡還窮。擬作經宵計，風雷立滿空。
忽憶岩中雪，誰人拂薜蘿。竹梢低未舉，松蓋偃應多。山溜隨冰落，林麇帶霰過。不勞聞鶴語，方奏苦寒歌。
林端落照盡，湖上遠嵐清。水榭芝蘭室，仙舟魚鳥情。人琴久寂寞，煙月若平生。一泛釣璜處，再吟鏘玉聲。
昔舜曾耕地，遺風日寂寥。世人那肯祭，大聖不興妖。殿宇秋霖壞，杉松野火燒。時訛競淫祀，絲竹醉山魈。
掩門江上住，盡日更無為。古木坐禪處，殘星鳴磬時。水澆冰滴滴，珠數落纍纍。自有閒行伴，青藤杖一枝。
爾去東南夜，我無西北夢。誰言貧別易，貧別愁更重。曉色奪明月，徵人逐群動。秋風楚濤高，旅榜將誰共。
津亭雖極望，未稱本心閒。白有三江水，青無一點山。新鴻喧夕浦，遠棹聚空灣。終遂歸匡社，孤帆即此還。
東洛居賢相，南方待本師。旌麾儼欲動，杯錫杳仍遲。積雪迷何處，驚風泊幾時。大臣能護法，況有故山期。
榆關到不可，何況出榆關。春草臨岐斷，邊樓帶日閒。人歸穹帳外，鳥亂廢營間。此地堪愁想，霜前作意還。
北斗回新歲，東園值早春。竹風能醒酒，花月解留人。邑宰陶元亮，山家鄭子真。平生頗同道，相見日相親。
萬法出無門，紛紛使智昏。徒稱誰氏子，獨立天地元。實際且何有，物先安可存。須知不動念，照出萬重源。
袞袞利名役，常嗟聚會稀。有心游好景，無術駐殘暉。南陌草爭茂，西園花亂飛。期君舉杯酒，不醉莫言歸。
悠然對惠遠，共結故山期。汲井樹陰下，閉門亭午時。地閒花落厚，石淺水流遲。願與神仙客，同來事本師。
草堂南澗邊，有客嘯雲煙。掃葉林風後，拾薪山雨前。野橋通竹徑，流水入芝田。琴月相親夜，更深戀不眠。
期君速行樂，不要旋還家。永日雖無雨，東風自落花。詩毫粘酒淡，歌袖向人斜。薄暮忘歸路，垂楊噪亂鴉。
吾君設禮闈，誰合學忘機。卻是高人起，難為下第歸。出關心縱野，避世事終稀。莫更今秋夕，相思望少微。
養疾衡檐下，由來浩氣真。五行將禁火，十步任尋春。致敬惟桑梓，邀歡即主人。回看後凋色，青翠有松筠。
春雨有五色，灑來花旋成。欲留池上景，別染草中英。畫出看還欠，蓪為插未輕。王孫多好事，攜酒寄吟傾。
山頭戒壇路，幽映雪岩側。四面青石床，一峰苔蘚色。松風靜復起，月影開還黑。何獨乘夜來，殊非晝所得。
願以金秤錘，因君贈別離。鈎懸新月吐，衡舉眾星隨。掌握須平執，錙銖必盡知。由來投分審，莫放弄權移。
風吹殘雨歇，雲去有煙霞。南浦足游女，綠蘋應發花。遠鐘當半夜，明月入千家。不作故鄉夢，始知京洛賒。
高寺移清宴，漁舟系綠蘿。潮平秋水闊，雲斂暮山多。廣檻停簫鼓，繁弦散綺羅。西樓半床月，莫問夜如何。
樽前荊楚客，雲外思縈迴。秦野春已盡，商山花正開。鷗驚帆乍起，虹見雨初來。自有歸期在，蟬聲處處催。
寧知待漏客，清夜此從容。暫別迎車雉，還隨護法龍。香煙輕上月，林嶺靜聞鐘。郢曲傳甘露，塵心洗幾重。
杜宇竟何冤，年年叫蜀門。至今銜積恨，終古弔殘魂。芳草迷腸結，紅花染血痕。山川盡春色，嗚咽復誰論。
八月洞庭秋，瀟湘水北流。還家萬里夢，為客五更愁。不用開書帙，偏宜上酒樓。故人京洛滿，何日復同遊。
佳士欣相識，慈顏望遠遊。甘從投轄飲，肯作置書郵。高鳥黃雲暮，寒蟬碧樹秋。湖南冬不雪，吾病得淹留。
九重方側席，四海仰文明。好把孤吟去，便隨公道行。梁園浮雪氣，汴水漲春聲。此日登仙眾，君應最後生。
程侯新出守，好日發行軍。拜命時人羡，能官聖主聞。江樓黑寒雨，山郭冷秋雲。竹馬諸童子，朝朝待使君。
二子無消息，多應各自耕。巴江思杜甫，漳水憶劉楨。白髮應全白，生涯作麼生。寄書多不達，空念重行行。
溫燠坐相侵，羅襦一水沉。拜深知有意，令背不無心。近住應名玉，前生約姓陰。東山期已定，相許便抽簪。
離憂耿未和，春慮忽蹉跎。擇木猿知去，尋泥燕獨過。驚花翻霽日，垂柳拂煙波。激意屢怡賞，無如鄉念何。
洞府寒山曲，天游日旰回。披雲看石鏡，拂雪上金台。竹徑龍驂下，松庭鶴轡來。雙童還獻藥，五色耀仙材。
天子念西疆，咨君去不遑。垂銀棘庭印，持斧柏台綱。雪下天山白，泉枯塞草黃。佇聞河隴外，還繼海沂康。
獨坐懷明發，長謡苦未安。自應迷北叟，誰肯問南冠。生死交情異，殷憂歲序闌。空餘朝夕鳥，相伴夜啼寒。
水亭涼氣多，閒棹晚來過。澗影見松竹，潭香聞芰荷。野童扶醉舞，山鳥助酣歌。幽賞未雲遍，煙光奈夕何。
瑞雪落紛華，隨風一向斜。地平鋪作月，天迥撒成花。客滿燒煙舍，牛牽賣炭車。吾皇憂挾纊，猶自問君家。
北京一別後，吳楚幾聽砧。住久白髮出，講長枯葉深。香連鄰舍像，磬徹遠巢禽。寂默應關道，何人見此心。
秦人江上見，握手淚沾巾。落日見秋草，暮年逢故人。非夫長作客，多病淺謀身。台閣舊親友，誰曾見苦辛。
畫舸欲南歸，江亭且留宴。日暮湖上雲，蕭蕭若流霰。昨夜相知者，明發不可見。惆悵西北風，高帆為誰扇。
何處是西林，疏鐘復遠砧。雁來秋水闊，鴉盡夕陽沉。婚嫁乖前志，功名異夙心。湯師不可問，江上碧雲深。
歡異且交親，酒生開瓮春。不須愁犯卯，且乞醉過申。折草為籌箸，鋪花作錦裀。嬌鶯解言語，留客也慇勤。
絳節引雕戈，鳴騶動玉珂。戎城去日遠，漢使隔年多。雁宿常連雪，沙飛半渡河。明光朝即邇，杕杜早成歌。
不知香署客，謝病翠微間。去幄蘭將老，辭車雉亦閒。近窗雲出洞，當戶竹連山。對酒溪霞晚，家人采蕨還。
金碧禺山遠，關梁蜀道難。相逢屬晚歲，相送動征鞍。地咽綿川冷，雲凝劍閣寒。倘遇忠孝所，為道憶長安。
荒寺古江濱，莓苔地絶塵。長廊飛亂葉，寒雨更無人。慄不和皺落，僧多到骨貧。行行行未得，孤坐更誰親。
放跡疑辭垢，棲心亦道門。玄言蘿幌馥，詩思竹爐溫。解帶搖花落，彈琴散鳥喧。江山茲夕意，唯有素交存。
咫尺風騷客，難諧面繼酬。相思對煙雨，一雁下汀洲。花影誰家塢，笛聲何處樓。支筇朗吟罷，搔首獨遲留。
蕭蕭江雨暮，客散野亭空。憂國天涯去，思鄉歲暮同。到時猿未斷，回處水應窮。莫望零陵路，千峰萬木中。
文姬留此曲，千載一知音。不解胡人語，空留楚客心。聲隨邊草動，意入隴雲深。何事長江上，蕭蕭出塞吟。
故人來自遠，邑宰復初臨。執手恨為別，同舟無異心。沿洄洲渚趣，演漾絃歌音。誰識躬耕者，年年梁甫吟。
常欽趙夫子，遠作五侯賓。見面到今日，操心如古人。醉同華席少，吟訪野僧頻。寂寂長河畔，荒齋與廟鄰。
靈山一峰秀，岌然殊眾山。盤根大江底，插影浮雲間。雷霆常間作，風雨時往還。象外懸清影，千載長躋攀。
之官未入境，已有愛人心。遣吏回中路，停舟對遠林。島聲淮浪靜，雨色稻苗深。暇日公門掩，唯應伴客吟。
楚人方苦熱，柱史獨聞蟬。晴日暮江上，驚風一葉前。蕩搖清管雜，幽咽野風傳。旅舍聞君聽，無由更晝眠。
相送臨漢水，愴然望故關。江蕪連夢澤，楚雪入商山。語我他年舊，看君此日還。因將自悲淚，一灑別離間。
孤城易水頭，不忘舊交遊。雪壓圍棋石，風吹飲酒樓。路遙千萬里，人別十三秋。吟苦相思處，天寒水急流。
季冬憶淇上，落日歸山樊。舊宅帶流水，平田臨古村。雪中望來信，醉裡開衡門。果得希代寶，緘之那可論。
遊人自衛返，背客隔淮來。傾蓋金蘭合，忘筌玉葉開。繁花明日柳，疏蕊落風梅。將期重交態，時慰不然灰。
賈生年最少，儒行漢庭聞。拜手卷黃紙，回身謝白雲。故關無去客，春草獨隨君。淼淼長淮水，東西自此分。
竹房開處峭，迥掛半山燈。石磬敲來穴，不知何代僧。講歸雙袖雪，禪起一盂冰。唯說黃桑屐，當時着秣陵。
洞戶夜簾卷，華堂秋簟清。螢飛過池影，蛩思繞階聲。老枕知將雨，高窗報欲明。何人諳此景，遠問白先生。
湖南樹色盡，了了辨潭州。雨散今為別，雲飛何處游。情來偏似醉，淚迸不成流。那向蕭條路，緣湘篁竹愁。
身依吳寺老，黃葉幾回看。早講林霜在，孤禪隙月殘。井通潮浪遠，鐘與角聲寒。已有南遊約，誰言禮謁難。
千年戴顒宅，佛廟此崇修。古井人名在，清泉鹿跡幽。竹光寒閉院，山影夜藏樓。未得高僧旨，煙霞空暫游。
夏條綠已密，朱萼綴明鮮。炎炎日正午，灼灼火俱燃。翻風適自亂，照水復成妍。歸視窗間字，熒煌滿眼前。
秋日思還客，臨流語別離。楚城將坐嘯，郢曲有餘悲。山晚桂花老，江寒蘋葉衰。應須楊得意，更誦長卿辭。
禁院對生台，尋師到綠槐。寺高猿看講，鐘動鳥知齋。掃石月盈帚，濾泉花滿篩。歸來逢聖節，吟步上堯階。
一別長安後，晨征便信鷄。河聲入峽急，地勢出關低。綠樹叢垓下，青蕪闊楚西。路長知不惡，隨處得詩題。
綠水陰空院，春深喜再來。獨眠從草長，留酒看花開。過雨還山出，向風孤鳥回。忽思秋夕事，雲物卻悠哉。
自知無世用，只是愛山游。舊有嵇康懶，今慚趙武偷。登巒未覺疾，泛水便忘憂。最惜殘筋力，捫蘿遍一丘。
馨香惟後德，明命光天保。肅祀崇聖靈，陳信表黃道。玉戚初蹈厲，金匏既靜好。介福何穰穰，精誠格穹昊。
聞道皇華使，方隨皂蓋臣。封章通左語，冠冕化文身。樹色分揚子，潮聲滿富春。遙知辨璧吏，恩到泣珠人。
威儀何貴重，一室貯水清。終日松杉徑，自多蟲蟻行。像前孤立影，鐘外數珠聲。知悟修來事，今為第幾生。
廢功看不已，醉起又持杯。數日簾常卷，中宵雨忽來。淒涼無戲蝶，零落在蒼苔。造化根難問，令人首可回。
腹是群書笥，官為六義師。情高少塵事，朝下足閒時。有句同人伏，無私冑子知。漢庭公議在，正與觸邪宜。
南陸銅渾改，西郊玉葉輕。泛鬥瑤光動，臨陽瑞色明。蓋陰連鳳闕，陣影翼龍城。詎知時不遇，空傷流滯情。
仗劍萬里去，孤城遼海東。旌旗愁落日，鼓角壯悲風。野迥邊塵息，烽消戍壘空。轅門正休暇，投策拜元戎。
逐賞平陽第，鳴笳上苑東。鳥吟千戶竹，蝶舞百花叢。時攀小山桂，共挹大王風。坐客無勞起，秦簫曲未終。
鐘陵千首作，筆絶亦身終。知落干戈裡，誰家煨燼中。吟齋春長蕨，釣渚夜鳴鴻。惆悵秋江月，曾招我看同。
心知受恩地，到此亦裴回。上路移時立，中軒隔宿來。川光通沼沚，寺影帶樓台。無限成蹊樹，花多向客開。
柳暗百花明，春深五鳳城。城烏睥睨曉，宮井轆轤聲。方朔金門侍，班姬玉輦迎。仍聞遣方士，東海訪蓬瀛。
南望襄陽路，思君情轉親。偏知漢水廣，應與孟家鄰。在日貪為善，昨來聞更貧。相如有遺草，一為問家人。
子騁丹青日，予當醜老時。無勞役神思，更畫病容儀。迢遞麒麟閣，圖功未有期。區區尺素上，焉用寫真為。
為依爐峰住，境勝增道情。涼日暑不變，空門風自清。坐援香實近，轉愛綠蕪生。宗炳青霞士，如何知我名。
豈易投居止，廬山得此峰。主人曾已許，仙客偶相逢。顧己恩難答，窮經業未慵。還能勵僮仆，稍更補杉松。
海霽晚帆開，應無鄉信催。水從荒外積，人指日邊回。望國乘風久，浮天絶島來。儻因華夏使，書札轉悠哉。
婚禮知無賀，承家嘆有輝。親迎驥子躍，吉兆鳳雛飛。溫席開華扇，梁門換褧衣。遙思桃李日，應賦采蘋歸。
陽光不照臨，積陰生此類。非無惜死心，奈有滅明意。妝穿粉焰焦，翅撲蘭膏沸。為爾一傷嗟，自棄非天棄。
可能東海子，清苦在貧居。掃地無閒客，堆窗有古書。少年猶若此，向老合何如。去歲頻相訪，今來見亦疏。
凝愁對孤燭，昨日飲離杯。葉下故人去，天中新雁來。連沙秋草薄，帶雪暮山開。苑北紅塵道，何時見遠回。
昔賢懷一飯，茲事已千秋。古墓樵人識，前朝楚水流。渚蘋行客薦，山木杜鵑愁。春草茫茫綠，王孫舊此游。
曉來庭戶外，草樹似依依。一夜東風起，萬山春色歸。冰消泉派動，日暖露珠晞。已醖看花酒，嬌鶯莫預飛。
舉酒一相勸，逢春聊盡歡。覊游故交少，遠別後期難。路上野花發，雨中青草寒。悠悠兩都夢，小沛與長安。
芳草潛州路，乘軺憶再旋。余花故林下，殘月舊池邊。峰色雲端寺，潮聲海上天。明朝富春渚，應見謝公船。
彭蠡將天合，姑蘇在日邊。寧親候海色，欲動孝廉船。窈窕晴江轉，參差遠岫連。相思無晝夜，東泣似長川。
筇杖倚柴關，都城賣卜還。雨中耕白水，雲外劚青山。有藥身長健，無機性自閒。即應生羽翼，華表在人間。
客思尋常動，未如今斷魂。路岐經亂後，風雪少人村。大澤鳴寒雁，千峰啼晝猿。爭教此時白，不上鬢鬚根。
丘山仰德耀，天路下征騑。夢喜三刀近，書嫌五載違。凝情江月落，屬思嶺雲飛。會入司徒府，還邀周掾歸。
故交相見稀，相見倍依依。塵路事不盡，雲岩閒好歸。投人銷壯志，徇俗變真機。又落他鄉淚，風前一滿衣。
曈曈懸佛日，天俁動雲韶。縫掖諸生集，麟洲羽客朝。非煙生玉砌，禦柳吐金條。擊壤翁知否，吾皇即帝堯。
隨陽來萬里，點點度遙空。影落長江水，聲悲半夜風。殘秋辭絶漠，無定似驚蓬。我有離群恨，飄飄類此鴻。
欲識東陵味，青門五色瓜。龍蹄遠珠履，女臂動金花。六子方呈瑞，三仙實可嘉。終朝奉絺綌，謁帝佇非賒。
看君尚少年，不第莫淒然。可即疲獻賦，山村歸種田。野花迎短褐，河柳拂長鞭。置酒聊相送，青門一醉眠。
鬥雞初賜錦，舞馬既登床。簾下宮人出，樓前禦柳長。仙遊終一閟，女樂久無香。寂寞驪山道，清秋草木黃。
此生如孤燈，素心挑易盡。不及如頑石，非與磨礱近。常思揚子云，五藏曾離身。寂寞一生中，千載空清芬。
谿水碧于草，潺潺花底流。沙平堪濯足，石淺不勝舟。洗藥朝與暮，釣魚春復秋。興來從所適，還欲向滄洲。
到君幽臥處，為我掃莓苔。花雨晴天落，松風終日來。路經深竹過，門向遠山開。豈得長高枕，中朝正用才。
十八賢真在，時來拂榻看。已知前事遠，更結後人難。泉滴勝清磬，松香掩白檀。憑君聽朝貴，誰欲厭簪冠。
啼鳥驚眠罷，房櫳乘曉開。鳳釵金作縷，鸞鏡玉為台。妝似臨池出，人疑向月來。自憐終不見，欲去復裴回。
厭郎思出守，遂領漢東軍。望月逢殷浩，緣江送范雲。城閒煙草遍，浦迥雪林分。誰伴樓中宿，吟詩估客聞。
萬物返常性，惟道貴自然。先生容其微，隱幾為列仙。煉魄閉瓊戶，養毛飛洞天。將知逍遙久，得道無歲年。
燕存鴻已過，海內幾人愁。欲問南宗理，將歸北嶽修。若無攀桂分，只是臥雲休。泉樹一為別，依稀三十秋。
憲署游從阻，平台道路賒。喜君馳後乘，于此會仙槎。緩酌遲飛蓋，微吟望綺霞。相迎在春渚，暫別莫咨嗟。
清晝開簾坐，風光處處生。看花詩思發，對酒客愁輕。社日雙飛燕，春分百囀鶯。所思終不見，還是一含情。
夜渚帶浮煙，蒼茫晦遠天。舟輕不覺動，纜急始知牽。聽草遙尋岸，聞香暗識蓮。唯看孤帆影，常似客心懸。
客舍梨葉赤，鄰家聞搗衣。夜來嘗有夢，墜淚緣思歸。洛水行欲盡，緱山看漸微。長安只千里，何事信音稀。
求于花石間，怪狀乃天然。中瑩五寸劍，外差千疊蓮。月融還似洗，雲濕便堪研。寄與先生後，應添內外篇。
簾卷竹軒清，四鄰無語聲。漏從吟裡轉，月自坐來明。草木露華濕，衣裳寒氣生。難逢知鑒者，空悅此時情。
漢渚往湘川，乘流入遠天。新秋無岸水，明月有琴船。露坐應通曉，萍居恐隔年。岳峰千萬仞，知上嘯猿巔。
平蕪連古堞，遠客此沾衣。高樹朝光上，空城秋氣歸。微明漢水極，搖落楚人稀。但見荒郊外，寒鴉暮暮飛。
淮揚為郡暇，坐惜流芳歇。散懷累榭風，清暑澄潭月。陪燕辭三楚，戒途綿百越。非當遠別離，雅奏何由發。
花開又花落，時節暗中遷。無計延春日，何能駐少年。小叢初散蝶，高柳即聞蟬。繁艷歸何處，滿山啼杜鵑。
朝野歡娛後，乾坤震盪中。相隨萬里日，總作白頭翁。歲晚仍分袂，江邊更轉蓬。勿雲俱異域，飲啄幾回同。
衰疾常懷土，郊園欲掩扉。雖知明目地，不及有身歸。鞏樹秋陰遍，伊原霽色微。此生看白首，良願已應違。
算日未成年，英姿已褎然。王家千里後，荀氏八龍先。蔥蒨松猶嫩，清明月漸圓。將何一枝桂，容易賞名賢。
幾年風雨跡，疊在石孱顏。生處景長靜，看來情盡閒。吟亭侵壞壁，藥院掩空關。每憶東行徑，移筇獨自還。
忽聞鶯響谷，于此命相知。正開彭澤酒，來向高陽池。柳葉風前弱，梅花影處危。賞洽林亭晚，落照下參差。
大名賢所尚，寶位聖所珍。皎皎許仲武，遺之若纖塵。棄瓢箕山下，洗耳潁水濱。物外兩寂寞，獨與玄冥均。
傳者不足信，見景勝如聞。一水遠赴海，兩山高入雲。魚龍晴自戲，猿狖晚成群。醉酒斜陽下，離心草自薰。
艷陽無處避，皎潔不成容。素質添瑤水，清光散玉峰。眠鷗猶戀草，棲鶴未離松。聞在金鑾望，群仙對九重。
出山成北首，重去結茅廬。移石修廢井，掃龕盛舊書。開田留杏樹，分洞與僧居。長在幽峰裡，樵人見亦疏。
一歲一歸寧，涼天數騎行。河來當塞曲，山遠與沙平。縱獵旗風捲，聽笳帳月生。新鴻引寒色，回日滿京城。
平津東閣在，別是竹林期。萬葉秋聲裡，千家落照時。門隨深巷靜，窗過遠鐘遲。客位苔生處，依然又賦詩。
剪落青梧枝，灉湖坐可窺。雨洗秋山淨，林光澹碧滋。水閒明鏡轉，雲繞畫屏移。千古風流事，名賢共此時。
高居稱君子，瀟灑四無鄰。丞相棟樑久，使君桃李新。凝情看麗句，駐步想清塵。況是寒天客，樓空無主人。
弱質豈自負，移根方爾瞻。細聲聞玉帳，疏翠近珠簾。未見紫煙集，虛蒙清露沾。何當一百丈，欹蓋擁高檐。
年來不自得，一望幾傷心。風轉蕙蘭色，月移松桂陰。馬隨邊草遠，帆落海雲深。明旦各分首，更聽梁甫吟。
瑞塔千尋起，仙輿九日來。萸房陳寶席，菊蕊散花台。禦氣鵬霄近，升高鳳野開。天歌將梵樂，空裡共裴回。
鼓角城中寺，師居日得閒。必能行大道，何用在深山。破衲新添綫，空門夜不關。心知與眼見，終取到無間。
華省稱前任，何慚削一麾。滄洲失孤壘，白髮出重圍。苦節翻多難，空山自喜歸。悠悠清漢上，漁者日相依。
賤妾如桃李，君王若歲時。秋風一已勁，搖落不勝悲。寂寂蒼苔滿，沈沈綠草滋。繁華非此日，指輦競何辭。
孤舟欲夜發，只為訪情人。此地忽相遇，留連意更新。停杯嗟別久，對月言家貧。一問臨邛令，如何待上賓。
解纜春風後，鳴榔曉漲前。陽烏出海樹，雲雁下江煙。積氣沖長島，浮光溢大川。不能懷魏闕，心賞獨泠然。
雲片何人畫，塵侵粉色微。未曾行雨去，不見逐風歸。只怪偏凝壁，回看欲惹衣。丹青忽借便，移向帝鄉飛。
三十始一命，宦情多欲闌。自憐無舊業，不敢恥微官。澗水吞樵路，山花醉藥欄。只緣五斗米，辜負一漁竿。
獨夜長城下，孤吟近北辰。半天初去雁，窮磧遠來人。月黯氛埃積，風膻帳幕鄰。惟聞防虜寇，不語暗傷神。
客從南溟來，遺我泉客珠。珠中有隱字，欲辨不成書。緘之篋笥久，以俟公家須。開視化為血，哀今徵斂無。
駟馬歸咸秦，雙鳧出海門。還從清切禁，再沐聖明恩。禮樂中朝貴，文章大雅存。江湖多放逸，獻替欲誰論。
聞有華陽客，儒裳謁紫微。舊山連藥賣，孤鶴帶雲歸。柳市名猶在，桃源夢已稀。還鄉見鷗鳥，應愧背船飛。
昔人懷井邑，為有掛冠期。顧我飄蓬者，長隨泛梗移。越吟因病感，潘鬢入秋悲。北指邯鄲道，應無歸去期。
芳樹雜花紅，群鶯亂曉空。聲分折楊吹，嬌韻落梅風。寫囀清弦裡，遷喬暗木中。友生若可冀，幽谷響還通。
嘶馬發相續，行次夏王台。鎖郡雲陰暮，鳴笳燒色來。霜繁邊上宿，鬢改磧中回。悵望胡沙曉，驚蓬朔吹催。
清晨入古寺，初日照高林。竹徑通幽處，禪房花木深。山光悅鳥性，潭影空人心。萬籟此都寂，但餘鐘磬音。
九陌連燈影，千門度月華。傾城出寶騎，匝路轉香車。爛熳惟愁曉，周游不問家。更逢清管發，處處落梅花。
羽林十二將，羅列應星文。霜仗懸秋月，霓旌卷夜雲。嚴更千戶肅，清樂九天聞。日出瞻佳氣，蔥蔥繞聖君。
綺閣雲霞滿，芳林草樹新。鳥驚疑欲曙，花笑不關春。山對彈琴客，溪留垂釣人。請看車馬客，行處有風塵。
多累有行役，相逢秋節分。遊人甘失路，野鶴亦離群。戎馬犯邊壘，天兵屯塞雲。孔璋才素健，羽檄定紛紛。
故人日已遠，窗下塵滿琴。坐對一樽酒，恨多無力斟。幕疏螢色迥，露重月華深。萬境與群籟，此時情豈任。
一檣千里外，隱者興宜孤。落日長邊海，秋風滿故都。掩關苔色老，盤徑葉聲枯。匡岳來時過，遲回絶頂無。
一派吳興水，西來此驛分。路遙經幾日，身去是孤雲。雨氣朝忙蟻，雷聲夜聚蚊。何堪秋草色，到處重離群。
暖臥摩綿褥，晨傾藥酒螺。昏昏布裘底，病醉睡相和。末疾徒云爾，餘年有幾何。須知差與否，相去校無多。
喬岩簇冷煙，幽徑上寒天。下瞰峨眉嶺，上窺華岳巔。驅馳非取樂，按幸為憂邊。此去如登陟，歌樓路幾千。
九十日秋色，今秋已半分。孤光吞列宿，四面絶微雲。眾木排疏影，寒流疊細紋。遙遙望丹桂，心緒更紛紛。
丞相鳴琴地，何年閉玉徽。偶因明月夕，重敞故樓扉。桃柳谿空在，芙蓉客暫依。誰憐濟川楫，長與夜舟歸。
相知皆是舊，每恨獨遊頻。幸此同芳夕，寧辭倒醉身。燈光遙映燭，萼粉暗飄茵。明月分歸騎，重來更幾春。
出門無至友，動即到君家。空掩一庭竹，去看何寺花。短僮應捧杖，稚女學擎茶。吟罷留題處，苔階日影斜。
積水還平岸，春來引鄭溪。舊渠通郭下，新堰絶湖西。嵩少分明對，瀟湘闊狹齊。客遊隨庶子，孤嶼草萋萋。
九衢難會宿，況復是寒天。朝客清貧老，林僧默悟禪。眠遲消漏水，吟苦墮寒涎。異日來尋我，滄江有釣船。
飛泉濺禪石，瓶注亦生苔。海上山不淺，天邊人自來。長年隨檜柏，獨夜任風雷。獵者聞疏磬，知師入定回。
湖近草侵庭，秋來道興生。寒潮添井味，遠漏帶松聲。放卷聽泉坐，尋僧踏雪行。何年各無事，高論宿青城。
不愁尋水遠，自愛逐連山。雖在春風裡，猶從芳草間。去程何用計，勝事且相關。旅逸同群鳥，悠悠往複還。
廣澤去無邊，夜程風信偏。疏星遙抵浪，遠燒似迎船。響岳猿相次，翻空雁接連。北歸家業就，深處更踰年。
霜秋自斷魂，楚調怨離分。魄散瑤台月，心隨巫峽雲。蛾眉誰共畫，鳳曲不同聞。莫似湘妃淚，斑斑點翠裙。
舊有潢污泊，今為白水塘。笙歌聞四面，樓閣在中央。春變煙波色，晴添樹木光。龍泉信為美，莫忘午橋莊。
章奏中京罷，雲泉別業歸。拂琴鋪野席，牽柳掛朝衣。翡翠巢書幌，鴛鴦立釣磯。幽棲可憐處，春事滿林扉。
師居中禁寺，外請已無緣。望幸唯修偈，承恩不亂禪。院多喧種藥，池有化生蓮。何日龍宮裡，相尋借法船。
佳期難再得，清夜此雲林。帶竹新泉冷，穿花片月深。含毫凝逸思，酌水話幽心。不覺星河轉，山枝驚曙禽。
何處好攀躋，新亭俯舊溪。坐中千里近，檐下四山低。小浦依林曲，回塘繞郭西。桃花春滿地，歸路莫相迷。
一磴出林端，千峰次第看。長閒如未遂，暫到亦應難。谷樹雲埋老，僧窗瀑影寒。自嫌心不達，向此夢長安。
豈無故鄉路，路遠未成歸。關內相知少，海邊來信稀。離雲空石穴，芳草偃郊扉。謝子一留宿，此心聊息機。
雖小天然別，難將眾木同。侵僧半窗月，向客滿襟風。枝拂行苔鶴，聲分叫砌蟲。如今未堪看，須是雪霜中。
龍舒有良匠，鑄此佳樣成。立作菌蠢勢，煎為潺湲聲。草堂暮雲陰，松窗殘雪明。此時勺復茗，野語知逾清。
未得凌雲價，何慚所買真。自知桃李世，有愛歲寒人。瑟瑟初離澗，青青未識塵。寧同買花者，貴逐片時春。
林中鶯又囀，為客恨因循。故里遙千里，青春過數春。弟兄來漸少，歲月去何頻。早晚榮歸計，中堂會所親。
三十六峰晴，雪銷嵐翠生。月留三夜宿，春引四山行。遠草初含色，寒禽未變聲。東岩最高石，唯我有題名。
山下人來說，多時不下山。是應終未是，閒得且須閒。海面雲歸竇，猿邊月上關。尋思亂峰頂，空送衲僧還。
行應會府春，欲勸及芳辰。北極天文正，東風漢律新。少年逢聖代，歡笑別情親。況是勛庸後，恩榮襲爾身。
只辮麻為衲，此中經幾春。庵前多猛獸，徑小絶行人。泉近濆瓶履，山深少垢塵。想師正法指，喻我獨迷津。
黃河二尺鯉，本在孟津居。點額不成龍，歸來伴凡魚。故人東海客，一見借吹噓。風濤倘相見，更欲凌昆墟。
白頭為遠客，常憶白雲間。只覺老轉老，不知閒是閒。花含宜細雨，室冷是深山。唯有霜台客，依依是往還。
去夏疏雨余，同倚朱闌語。當時樓下水，今日到何處。恨如春草多，事與孤鴻去。楚岸柳何窮，別愁紛若絮。
相見未逾月，堪悲遠別離。非君誰顧我，萬里又南之。雨逼清明日，花陰杜宇時。愁看掛帆處，鷗鳥共遲遲。
遠聲霜後樹，秋色水邊村。野徑無來客，寒風自動門。海山藏日影，江月落潮痕。惆悵高飛晚，年年別故園。
雲館接天居，霓裳侍玉除。春池百子外，芳樹萬年餘。洞有仙人籙，山藏太史書。君恩深漢帝，且莫上空虛。
巫峽中心郡，巴城四面春。草青臨水地，頭白見花人。憂喜皆心火，榮枯是眼塵。除非一杯酒，何物更關身。
主人病且閒，客來情彌適。一酌復一笑，不知日將夕。昨來屬歡游，于今盡成昔。努力持所趣，空名定何益。
家臨浙水傍，岸對買臣鄉。縱棹隨歸鳥，乘潮向夕陽。苦吟身得雪，甘意鬢成霜。況此年猶少，酬知足自強。
草木亦有性，與我將不別。我若似草木，成道無時節。世人不會道，向道卻嗔道。傷嗟此輩人，寶山不得寶。
失枕驚先起，人家半夢中。聞鷄憑早晏，占鬥認西東。轡濕知行露，衣單覺曉風。秋陽弄光影，忽吐半林紅。
金蘭同道義，瓊簡復芝田。平楚白雲合，幽崖丹桂連。松峰明愛景，石竇納新泉。冀永南山壽，歡隨萬福延。
積水與寒煙，嘉禾路幾千。孤猿啼海島，群雁起湖田。曾見長洲苑，嘗聞大雅篇。卻將封事去，知爾愛閒眠。
高桃留晚實，尋得小庭南。矮墮綠雲髻，欹危紅玉簪。惜堪充鳳食，痛已被鶯含。越鳥誇香荔，齊名亦未甘。
迥疏城闕內，寒瀉出雲波。岸廣山魚到，汀閒海鷺過。泛溝侵道急，流葉入宮多。移舸浮中沚，清宵徹曉河。
見說靈泉好，潺湲興莫窮。誰當秋霽後，獨聽月明中。濺石苔花潤，隨流木葉紅。何當化霖雨，濟物顯殊功。
傍水遷書榻，開襟納夜涼。星繁愁晝熱，露重覺荷香。蛙吹鳴還息，蛛羅滅又光。正吟秋興賦，桐景下西牆。
日晦隨蓂莢，春情著杏花。解紳宜就水，張幕會連沙。歌管風輕度，池台日半斜。更看金谷騎，爭向石崇家。
赤府從軍美，儒衣結束輕。涼飆下山寺，曉浪滿關城。閒坐饒詩景，高眠長道情。將軍不戰術，計日立功名。
獨宿望海樓，夜深珍木冷。僧房已閉戶，山月方出嶺。碧池涵劍彩，寶剎搖星影。卻憶郡齋中，虛眠此時景。
今體雕鏤妙，古風研考精。何人忘律韻，為子辨詩聲。賈島苦兼此，孟郊清獨行。荊門見編集，愧我老無成。
九霄無詔下，何事近清塵。宅帶松蘿僻，日唯猿鳥親。吟高仙掌月，期有洞庭人。莫問煙霞句，懸知見岳神。
征戍動經年，含情拂玳筵。花飛織錦處，月落搗衣邊。燈暗愁孤坐，床空怨獨眠。自君遼海去，玉匣閉春弦。
紅顏如朔雪，日爍忽成空。淚盡黃雲雨，塵消白草風。君心爭不悔，恨思竟何窮。願化南飛燕，年年入漢宮。
禪月有名子，相知面未曾。筆精垂壁溜，詩澀滴杉冰。蜀國從棲泊，蕪城幾廢興。憶歸應寄夢，東北過金陵。
杜陵蕭次君，遷少去官頻。寂寞憐吾道，依稀似古人。飾心無彩繢，到骨是風塵。自嫌如匹素，刀尺不由身。
欲向麻源隱，能尋謝客蹤。空山幾千里，幽谷第三重。茅宇寧須葺，荷衣不待縫。因君見往事，為我謝喬松。
風沙萬里行，邊色看雙旌。去展中華禮，將安外國情。朝衣驚異俗，牙帳見新正。料得歸來路，春深草未生。
原上桑柘瘦，再來還見貧。滄州幾年隱，白髮一莖新。敗葉平空塹，殘陽滿近鄰。閒言說知己，半是學禪人。
月明邊徼靜，戍客望鄉時。塞古柳衰盡，關寒榆發遲。蒼蒼萬里道，慼慼十年悲。今夜青樓上，還應照所思。
箕潁千年後，唯君得古風。位留丹陛上，身入白雲中。躁靜心相背，高低跡不同。籠鷄與梁燕，不信有冥鴻。
鄭老身仍竄，台州信所傳。為農山澗曲，臥病海雲邊。世已疏儒素，人猶乞酒錢。徒勞望牛斗，無計劚龍泉。
水陸四千里，何時歸到秦。舟辭三峽雨，馬入九衢塵。有酒留行客，無書寄貴人。唯憑遠傳語，好在曲江春。
前年牧錦城，馬蹋血泥行。千里追戎首，三軍許勇名。殘兵疑鶴唳，空壘辯烏聲。一誤雲中級，南遊湘水清。
早春見花枝，朝朝恨發遲。直看花落盡，卻意未開時。以此方人世，彌令感盛衰。始知山簡繞，頻向習家池。
碌碌復碌碌，百年雙轉轂。志士終夜心，良馬白日足。俱為不等閒，誰是知音目。眼中兩行淚，曾弔三獻玉。
功成方自得，何事學干求。果以浮名誤，深貽達士羞。九江連漲海，萬里任虛舟。歲晚同懷客，相思波上鷗。
近依城北住，幽遠少人知。積雪行深巷，閒雲繞古籬。竹花冬更發，橙實晚仍垂。還共岩中鶴，今朝下淥池。
宅院小牆庳，坊門帖榜遲。舊恩慚自薄，前事悔難追。籠鳥無常主，風花不戀枝。今宵在何處，唯有月明知。
紫鳳真人府，斑龍太上家。天流芝蓋下，山轉桂旗斜。聖藻垂寒露，仙杯落晚霞。唯應問王母，桃作幾時花。
一會一分離，貧游少定期。酒多為客穩，米貴入城遲。晴日偷將睡，秋山乞與詩。縱然眉得展，不似見君時。
二月湖水清，家家春鳥鳴。林花掃更落，徑草踏還生。酒伴來相命，開尊共解酲。當杯已入手，歌妓莫停聲。
緣危路忽窮，投宿值樵翁。鳥下山含暝，蟬鳴露滴空。石門斜月入，雲竇暗泉通。寂寞生幽思，心疑舊隱同。
故山聞獨往，樵路憶相從。冰結泉聲絶，霜清野翠濃。籬邊潁陽道，竹外少姨峰。日夕田家務，寒煙隔幾重。
匡山一畝宮，尚有桂蘭叢。鑿壁年雖異，穿楊志幸同。貌羸緣塞苦，道蹇為囊空。去謁臨川守，因憐鶴在籠。
中庭望啟明，促促事晨征。寒樹鳥初動，霜橋人未行。水流白煙起，日上彩霞生。隱士應高枕，無人問姓名。
如何拋錦帳，蓮府對蓮峰。舊有雲霞約，暫留鵷鷺蹤。敷溪秋雪岸，樹谷夕陽鐘。盡入新吟境，歸朝興莫慵。
興雲感陰氣，疾足如見機。晴來意態行，有若功成歸。蔥蘢含晚景，潔白凝秋暉。夜深度銀漢，漠漠仙人衣。
塘平芙蓉低，庭閒梧桐高。清煙埋陽烏，藍空含秋毫。冠傾慵移簪，杯乾將餔糟。翛然非隨時，夫君真吾曹。
麗句勞相贈，佳期恨有違。早知留酒待，悔不趁花歸。春盡綠醅老，雨多紅萼稀。今朝如一醉，猶得及芳菲。
熠熠與娟娟，池塘竹樹邊。亂飛如拽火，成聚卻無煙。微雨灑不滅，輕風吹欲燃。昔時書案上，頻把作囊懸。
告善康莊側，求賢市肆中。擁麾分彩雉，持節曳丹虹。影麗天山雪，光搖朔寒風。方知美周政，抗旆賦車攻。
羞日遮羅袖，愁春懶起妝。易求無價寶，難得有心郎。枕上潛垂淚，花間暗斷腸。自能窺宋玉，何必恨王昌。
橫吹雜繁笳，邊風捲塞沙。還聞田司馬，更逐李輕車。蒲類成秦地，莎車屬漢家。當令犬戎國，朝聘學昆邪。
千家事勝游，景物可忘憂。水國樓台晚，春郊煙雨收。鷓鴣啼竹樹，杜若媚汀洲。永巷歌聲遠，王孫會莫愁。
野老才三戶，邊村少四鄰。婆娑依裡社，簫鼓賽田神。灑酒澆芻狗，焚香拜木人。女巫紛屢舞，羅襪自生塵。
今宵帝城月，一望雪相似。遙想洛陽城，清光正如此。知君當此夕，亦望鏡湖水。展轉相憶心，月明千萬里。
火急召親賓，歡游莫厭頻。日長徒似歲，花過即非春。晚雨來何定，東風自不勻。須知三個月，不是負芳晨。
官高頻敕授，老免把犁鋤。一主長江印，三封東省書。不無濠上思，唯食圃中蔬。夢幻將泡影，浮生事只如。
白也詩無敵，飄然思不群。清新庾開府，俊逸鮑參軍。渭北春天樹，江東日暮雲。何時一尊酒，重與細論文。
南地隨緣久，東林幾歲空。暮山門獨掩，春草路難通。作梵連松韻，焚香入桂叢。唯將舊瓶鉢，卻寄白雲中。
故人滄海曲，聊復話平生。喜是狂奴態，羞為老婢聲。宦途終日薄，身事長年輕。猶賴書千卷，長隨一棹行。
佳游限衰疾，一笑向西風。思見青門外，曾臨素滻東。峰明雲際寺，日出露寒宮。行道禪長在，香塵不染空。
高情推謝守，善政屬綿州。未落紫泥詔，閒登白雪樓。晴江如送日，寒嶺鎮迎秋。滿壁朝天士，唯予不繫舟。
初年三五夜，相知一兩人。連鑣出巷口，飛轂下池漘。燈光恰似月，人面並如春。遨遊終未已，相歡待日輪。
樽前別楚客，雲水思縈迴。秦野春將盡，商山花不開。鷗驚帆乍起，虹見雨初來。自有歸期在，蟬聲處處催。
良匠曾陶瑩，多居筆硯中。一從親几案，常恐近兒童。卓立澄心久，提攜注意通。不應嫌器小，還有濟人功。
懷戎前策備，降女舊因修。簫鼓辭家怨，旌旃出塞愁。尚孩中念切，方遠禦慈留。顧乏謀臣用，仍勞聖主憂。
野竹攢石生，含煙映江島。翠色落波深，虛聲帶寒早。龍吟曾未聽，鳳曲吹應好。不學蒲柳凋，貞心嘗自保。
雁塞通鹽澤，龍堆接醋溝。孤城天北畔，絶域海西頭。秋雪春仍下，朝風夜不休。可知年四十，猶自未封侯。
領得賣珠錢，還歸銅柱邊。看兒調小象，打鼓放新船。醉後眠神樹，耕時語瘴煙。又逢衰蹇老，相問莫知年。
慘戚損志抱，因君時解顏。重嘆今夕會，復在幾夕間。碧桂水連海，蒼梧雲滿山。茫茫從此去，何路入秦關。
終日勞車馬，江邊款行扉。殘花春浪闊，小酒故人稀。戍鼓客帆遠，津雲夕照微。何由兄與弟，俱及暮春歸。
扁舟殊不繫，浩蕩路才分。范蠡湖中樹，吳王苑外雲。悲心人望月，獨夜雁離群。明發還驅馬，關城見日曛。
鬥酒渭城邊，壚頭耐醉眠。梨花千樹雪，楊葉萬條煙。惜別添壺酒，臨岐贈馬鞭。看君潁上去，新月到家圓。
亂離尋故園，朝市不如村。慟哭翻無淚，顛狂覺少魂。諸侯貪割據，群盜恣併吞。為問登壇者，何年答漢恩。
團雪上晴梢，紅明映碧寥。店香風起夜，村白雨休朝。靜落猶和蒂，繁開正蔽條。澹然閒賞久，無以破妖嬈。
補衲隨緣住，難違塵外蹤。木杯能渡水，鐵鉢肯降龍。到處棲雲榻，何年臥雪峰。知師歸日近，應偃舊房松。
華堂開翠簟，惜別玉壺深。客去當煩暑，蟬鳴復此心。廢城喬木在，古道濁河侵。莫慮西遊遠，西關絶隴陰。
千峰隔湘水，迢遞掛帆歸。掃月眠蒼壁，和雲著褐衣。洞虛懸溜滴，徑狹長松圍。只恐相尋日，人間舊識稀。
才名舊楚將，妙略擁兵機。玉壘雖傳檄，松州會解圍。和親知拙計，公主漫無歸。青海今誰得，西戎實飽飛。
河平州橋危，壘晚水鳥上。沖崖搜松根，點沼寫芡響。舟輕通縈紆，棧墮阻指掌。攜橈將尋君，渚滿坐可往。
靄靄前山上，凝光滿薜蘿。高風吹不盡，遠樹得偏多。翠與晴雲合，輕將淑氣和。正堪流野目，朱閣意如何。
峽裡雲安縣，江樓翼瓦齊。兩邊山木合，終日子規啼。眇眇春風見，蕭蕭夜色淒。客愁那聽此，故作傍人低。
陳琳輕一別，馬上意超然。來日行煩暑，歸時聽早蟬。陰雲翳城郭，細雨紊山川。從事公劉地，元戎舊禮賢。
家在湘源住，君今海嶠行。經過正中道，相送倍為情。心逐書郵去，形隨世網嬰。因聲謝遠別，緣義不緣名。
聞蟬晝眠後，欹枕對蓬蒿。羸病懶尋戴，田園方詠陶。傍檐蟲掛靜，出樹蝶飛高。惆悵臨清鏡，思君見鬢毛。
飛來繡戶陰，穿過畫樓深。重傅秦台粉，輕涂漢殿金。相兼惟柳絮，所得是花心。可要凌孤客，邀為子夜吟。
山城日易夕，愁生先掩扉。俸薄不沽酒，家貧忘授衣。露重蕙花落，月冷莎鷄飛。效拙慚無補，雲林嘆再歸。
砌蓂收晦魄，津柳競年華。既狎忘筌友，方淹投轄車。綺筵回舞雪，瓊醑泛流霞。雲低上天晚，絲雨帶風斜。
江漲柴門外，兒童報急流。下床高數尺，倚杖沒中洲。細動迎風燕，輕搖逐浪鷗。漁人縈小楫，容易拔船頭。
蕓閣朝來雪，飄颻正滿空。褰開明月下，校理落花中。色向懷鉛白，光因翰簡融。能令草玄者，回思入流風。
天使下西樓，含光萬里秋。台前似掛鏡，簾外如懸鈎。張尹將眉學，班姬取扇儔。佳期應借問，為報大刀頭。
歲除日又暮，山險路仍新。驅傳迷深谷，瞻星記北辰。古亭聊假寐，中夜忽逢人。相問皆嗚咽，傷心不待春。
水隔群物遠，夜深風起頻。霜中千樹橘，月下五湖人。聽鶴忽忘寢，見山如得鄰。明年還到此，共看洞庭春。
高閣去煩燠，客心遂安舒。清流中浴鳥，白石下游魚。秋樹色凋翠，夜橋聲裊虛。南軒更何待，坐見玉蟾蜍。
古廟風煙積，春城車騎過。方修漢祖祀，更使沛童歌。寢帳巢禽出，香煙水霧和。神心降福處，應在故鄉多。
雲物中京曉，天人外館開。飛橋象河漢，懸榜學蓬萊。北闕臨仙檻，南山送壽杯。一窺輪奐畢，慚恧棟樑材。
西遊匣長劍，日暮湘楚間。歇馬上秋草，逢人問故關。孤村綠塘水，曠野白雲山。方念此中去，何時此路還。
天末江城晚，登臨客望迷。春潮平島嶼，殘雨隔虹蜺。鳥與孤帆遠，煙和獨樹低。鄉山何處是，目斷廣陵西。
寺近朝天路，多聞玉珮音。鑒人開慧眼，歸鳥息禪心。磬接星河曙，窗連夏木深。此中能宴坐，何必在雲林。
煙磴披青靄，風筵藉紫苔。花香凌桂醑，竹影落藤杯。鳴籟將歌遠，飛枝拂舞開。未愁留興晚，明月度雲來。
山暝聞猿愁，滄江急夜流。風鳴兩岸葉，月照一孤舟。建德非吾土，維揚憶舊遊。還將兩行淚，遙寄海西頭。
四十年高夢，生涯指一丘。無人同久住，有鶴對冥修。草雜芝田出，泉和石髓流。更嫌庭樹老，疑是世間秋。
商雒轉江濆，一杯聊送君。劍愁龍失伴，琴怨鶴離群。楚驛枕秋水，湘帆凌暮雲。猿聲斷腸夜，應向雨中聞。
玉帛殊方至，歌鐘比屋聞。華夷今一貫，同賀聖明君。九陌祥煙合，千春瑞月明。宮花將苑柳，先發鳳凰城。
此行經歲近，唯約半年回。野渡人初過，前山雲未開。雁群逢曉斷，林色映川來。清夜蘆中客，嚴家舊釣台。
鵷鷺承新命，翻飛入漢庭。歌詩能合雅，獻納每論經。月曉蜀江迥，猿啼楚樹青。幸因焚草暇，書札訪沈冥。
幽棲眠疏窗，豪居憑高樓。浮漚驚跳丸，寒聲思重裘。床前垂文竿，巢邊登輕舟。雖無東皋田，還生魚乎憂。
原中多陰雨，惟留一室明。自宜居靜者，誰得問先生。深井泉香出，危沙藥更榮。全家笑無辱，曾不見戈兵。
故交日零落，心賞寄何人。幸與馮唐遇，心同跡復親。語言未終夕，離別又傷春。結念湓城下，聞猿詩興新。
今夜鄜州月，閨中只獨看。遙憐小兒女，未解憶長安。香霧雲鬟濕，清輝玉臂寒。何時倚虛幌，雙照淚痕干。
南華源道宗，玄遠故不測。動與造化游，靜合太和息。放曠生死外，逍遙神明域。況乃資九丹，輕舉歸太極。
嗟以龍鍾身，如何歲復新。石門思隱久，銅鏡強窺頻。花發新移樹，心知故國春。誰能平此恨，豈是北宗人。
雄藩車馬地，作尉有光輝。滿席賓常侍，闐街燭夜歸。關河征旆遠，煙樹夕陽微。到處無留滯，梁園花欲稀。
移家住漢陰，不復問華簪。貰酒宜城近，燒田夢澤深。暮山逢鳥入，寒水見魚沈。與物皆無累，終年愜本心。
隱士遺塵在，高僧精舍開。地形臨渚斷，江勢觸山回。楚野花多思，南禽聲例哀。慇勤最高頂，閒即望鄉來。
再到金華頂，玄都訪道回。雲披分景象，黛鎖顯樓台。雨滌前山淨，風吹去路開。翠屏夾流水，何必羡蓬萊。
荒台荊棘多，忠諫竟如何。細草迷宮巷，閒花誤綺羅。前溪徒自綠，子夜不聞歌。悵望清江暮，悠悠東去波。
舉手整花鈿，翻身舞錦筵。馬圍行處匝，人壓看場圓。歌要齊聲和，情教細語傳。不知心大小，容得許多憐。
舜日諧鞀響，堯年韻土聲。向樓疑吹擊，震谷似雷驚。仙鶴排門起，靈鼉帶水鳴。樂雲行已奏，禮曰冀相成。
結構因墳籍，檐前竹未生。塗油窗日早，閲槧幌風輕。息架蛩驚客，垂燈雨過城。已應窮古史，師律孰齊名。
昔年分鼎地，今日望陵台。一旦雄圖盡，千秋遺令開。綺羅君不見，歌舞妾空來。恩共漳河水，東流無重回。
同到長真寺，青山四面同。鳥啼花竹暗，人散戶庭空。蒲澗千年雨，松門午夜風。舊遊悲往日，迴首各西東。
離思春來切，誰能慰寂寥。花飛寒食過，雲重楚山遙。耿耿夢徒往，悠悠鬢易凋。那堪對明月，獨立水邊橋。
萬樹江邊杏，新開一夜風。滿園深淺色，照在綠波中。上苑何窮樹，花開次第新。香車與絲騎，風靜亦生塵。
蕭史幽棲地，林間蹋鳳毛。洑流何處入，亂石閉門高。客醉揮金碗，詩成得綉袍。清秋多宴會，終日困香醪。
南遊何所為，一篋又空歸。守道安清世，無心換白衣。深林蟬噪暮，絶頂客來稀。早晚重相見，論詩更及微。
青雲年少子，挾彈章台左。鞍馬四邊開，突如流星過。金丸落飛鳥，夜入瓊樓臥。夷齊是何人，獨守西山餓。
金殿忝陪賢，瓊羞忽降天。鼎羅仙掖裡，觴拜瑣闈前。院逼青霄路，廚和紫禁菸。酒酣空忭舞，何以答昌年。
阮宅閒園暮，窗中見樹陰。樵歌依遠草，僧語過長林。鳥哢花間曲，人彈竹裡琴。自嫌身未老，已有住山心。
雲南更有溪，丹礫盡無泥。藥有巴賨賣，枝多越鳥啼。夜清先月午，秋近少嵐迷。若得山顏住，芝差手自攜。
君家滄海外，一別見何因。風土雖知教，程途自致貧。浸天波色晚，橫笛鳥行春。明發千檣下，應無更遠人。
雲起山城暮，沈沈江上天。風吹建業雨，浪入廣陵船。久是吳門客，嘗聞謝守賢。終悲去國遠，淚盡竹林前。
野寺寒塘曉，遊人一夢分。鐘殘數樹月，僧起半岩雲。宿鳥驚初見，幽泉落不聞。吟余憑前檻，紅葉下紛紛。
無愁無累者，偶向市朝游。此後乘孤艇，依前入亂流。高眠歌聖日，下釣坐清秋。道不離方寸，而能混俗求。
苦哉黑闇女，樂矣功德天。智者俱不受，愚夫納二邊。我奉能仁教，歸依彌勒前。願闡摩訶衍，成就那羅延。
身為百里長，家寵五諸侯。含笑聽猿狖，搖鞭望鬥牛。梅花堪比雪，芳草不知秋。別後南風起，相思夢嶺頭。
執簡朝方下，乘軺去不賒。感恩輕遠道，入幕比還家。碣石春雲色，邯鄲古樹花。飛書報明主，烽火靜天涯。
渭水通胡苑，輪台望漢關。帛書秋海斷，錦字夜機閒。旅夢蟲催曉，邊心雁帶還。惟餘兩鄉思，一夕度關山。
老人罷卮酒，不醉已經年。自飲君家酒，一杯三日眠。味輕花上露，色似洞中泉。莫厭時時寄，須知法未傳。
萬戟凌霜布，森森瑞氣間。垂衣當曉日，上壽對南山。濟濟延多士，躚躚舞百蠻。小臣無事諫，空愧伴鳴環。
北鄙征難盡，詩愁滿去程。廢巢侵燒色，荒塚入鋤聲。逗野河流濁，離雲磧日明。并州戎壘地，角動引風生。
昔話平生志，高齋曾見留。道孤心易感，恩重力難酬。獨立千峰曉，頻來一葉秋。鷄鳴應有處，不覺淚空流。
昔事堪惆悵，談玄愛白牛。千場花下醉，一片夢中游。耕避初平石，燒殘沈約樓。無因更重到，且副濟川舟。
伏牛真怪事，余勝幾人諳。日彩沉青壁，煙容靜碧潭。泛心何慮冷，漱齒詎忘甘。幸挈壺中物，期君正興酣。
追立新碑日，憐君苦一身。遠移深澗石，助立故鄉人。草色荒墳綠，松陰古殿春。平生心已遂，歸去得垂綸。
故國望不見，愁襟難暫開。春潮映楊柳，細雨入樓台。靜少人同到，晴逢雁正來。長安遠于日，搔首獨徘徊。
麝炷騰清燎，鮫紗覆綠蒙。宮妝臨曉日，錦段落東風。無力春煙裡，多愁暮雨中。不知何事意，深淺兩般紅。
已見風姿美，仍聞藝業勤。清秋上國路，白皙少年人。帶月輕帆疾，迎霜彩服新。過庭若有問，一為說漳濱。
碧澗去年會，與師三兩人。今來見題壁，師已是前身。芰葉迎僧夏，楊花度俗春。空將數行淚，灑遍塔中塵。
外牧資賢守，斯人奉帝俞。淮南膺建隼，渭北暫分符。坐嘆煙波隔，行嗟物候殊。何年升美課，迴首北城隅。
樓下長江路，舟車晝不閒。鳥聲非故國，春色是他山。一望雲復水，幾重河與關。愁心隨落日，萬里各西還。
高人葉高志，山服往山家。迢迢間風月，去去隔煙霞。碧岫窺玄洞，玉灶煉丹砂。今日星津上，延首望靈槎。
惆悵人間事，東山遂獨遊。露凝瑤草晚，魚戲石潭秋。軒冕應相待，煙霞莫遽留。君看仲連意，功立始滄洲。
又憶西岩寺，秦原草白時。山尋樵徑上，人到雪房遲。暮磬潭泉凍，荒林野燒移。聞師新譯偈，說擬對旌麾。
拔地山巒秀，排空殿閣斜。雲供數州雨，樹獻九天花。夜月摩峰頂，秋鐘徹海涯。長松拂星漢，一一是仙槎。
背檣燈色暗，宿客夢初成。半夜竹窗雨，滿池荷葉聲。簟涼秋閤思，木落故山情。明發又愁起，桂花溪水清。
每每樵家說，孤墳亦夜吟。若重生此世，應更苦前心。名與襄陽遠，詩同漢水深。親栽鹿門樹，猶蓋石床陰。
滄波天塹外，何島是新羅。舶主辭番遠，棋僧入漢多。海風吹白鶴，沙日曬紅螺。此去知投筆，須求利劍磨。
外事休關念，灰心獨閉門。無人來問我，白日又黃昏。燈集飛蛾影，窗銷迸雪痕。中心自明了，一句祖師言。
浮雲金絡膝，昨日別朱輪。啣草如懷戀，嘶風尚意頻。曾將比君子，不是換佳人。從此西歸路，應容躡後塵。
從軍朔方久，未省用干戈。只以恩信及，自然戎虜和。邊聲動白草，燒色入枯河。每度因看獵，令人勇氣多。
浙江江上郡，楊柳到時春。塹起背城雁，帆分向海人。嶠雲侵寺吐，汀月隔樓新。靜理更何事，還應詠白蘋。
靜境無濁氛，清雨零碧雲。千山不隱響，一葉動亦聞。即此佳志士，精微誰相群。欲識楚章句，袖中蘭茝薰。
潮水忽復過，雲帆儼欲飛。故園雙闕下，左宦十年歸。晚景照華髮，涼風吹綉衣。淹留更一醉，老去莫相違。
徵車何軋軋，南北極天涯。孤枕易為客，遠書難到家。鄉連雲外樹，城閉月中花。猶有扁舟思，前年別若耶。
早晚辭綸綍，觀農下杜西。草新池似鏡，麥暖土如泥。鵷鷺依川宿，驊騮向野嘶。春來詩更苦，松韻亦含淒。
廢刈鏡湖田，上書紫閣前。愁人久委地，詩道未聞天。不是燒金手，徒拋釣月船。多慚兄弟意，不敢問林泉。
天末去程孤，沿淮復向吳。亂離何處甚，安穩到家無。樹盡雲垂野，檣稀月滿湖。傷心繞村落，應少舊耕夫。
秦地平如掌，層城入雲漢。樓閣九衢春，車馬千門旦。綠槐開復合，紅塵聚還散。日晚鬥雞還，經過狹斜看。
人盡有離別，而君獨可嗟。言將身報國，敢望祿榮家。戰思風吹野，鄉心月照沙。歸期定何日，塞北樹無花。
沙塞三河道，金閨二月春。碧煙楊柳色，紅粉綺羅人。露葉憐啼臉，風花思舞巾。攀持君不見，為聽曲中新。
花盡頭新白，登樓意若何。歲時春日少，世界苦人多。愁醉非因酒，悲吟不是歌。求師治此病，唯勸讀楞伽。
山色四時碧，溪聲七里清。嚴陵愛此景，下視漢公卿。垂釣月初上，放歌風正輕。應憐渭濱叟，匡國正論兵。
太項冥虛極，微遠不可究。稟量合太初，返形寄童幼。孔父慚至理，顏生賴真授。泛然同萬流，無跡世莫覯。
行人方倦役，到此似還鄉。流水來關外，青山近洛陽。溪雲歸洞鶴，松月半軒霜。坐恐晨鐘動，天涯道路長。
送客客為誰，朱門處士稀。唯修曾子行，不著老萊衣。古寺隨僧飯，空林共鳥歸。壺中駐年藥，燒得獻庭闈。
阮籍推名飲，清風滿竹林。半酣下衫袖，拂拭龍唇琴。一杯彈一曲，不覺夕陽沉。予意在山水，聞之諧夙心。
不難饒白髮，相續是灘波。避世嫌身晚，思家乞夢多。暑衣經雪着，凍硯向陽呵。豈謂臨岐路，還聞聖主過。
曉日照樓船，三軍拜峽前。白雲隨浪散，青壁與城連。萬嶺岷峨雪，千家橘柚川。還知楚河內，天子許經年。
提筐紅葉下，度日采蘼蕪。掬翠香盈袖，看花憶故夫。葉齊誰復見，風暖恨偏孤。一被春光累，容顏與昔殊。
聞君帝城去，西望一沾巾。落日見秋草，暮年逢故人。非才長作客，有命懶謀身。近更嬰衰疾，空思老漢濱。
愛此棲心靜，風塵路已賒。十餘莖野竹，一兩樹山花。繞石開泉細，穿羅引徑斜。無人會幽意，來往在煙霞。
吾觀時人趣，矯跡務馳聲。獨有高文通，訟田求翳名。公車徒見累，爵祿非所榮。隱身樂魚釣，世網不可攖。
粲粲美仍都，清閒一貴儒。定交分玉劍，發詠寫冰壺。風景隨台位，河山入障圖。上堂多慶樂，肯念谷中愚。
杖履疑師在，房關四壁蛩。貯瓶經臘水，響塔隔山鐘。乳鴿沿苔井，齋猿散雪峰。如何不相見，倚遍寺前松。
獨憐蒼翠文，長與寂寥存。鶴靜窺秋片，僧閒踏冷痕。月明疏竹徑，雨歇敗莎根。別有深宮裡，兼花鎖斷魂。
分漕得洛川，讜議更昭然。在省曾批敕，中台肯避權。所悲時漸薄，共賀道由全。賣與清平代，相兼直幾錢。
光異磨礱出，輪非雕斫成。今宵剛道別，舉世勿人爭。征婦砧添怨，詩人哭到明。惟宜華頂叟，笙磬有餘聲。
風華已眇然，獨立思江天。鳧雁野塘水，牛羊春草煙。秦原曉重疊，灞浪夜潺湲。今日思歸客，愁容在鏡懸。
行李一枝藤，雲邊曉扣冰。丹經如不謬，白髮亦何能。淺井仙人境，明珠海客燈。乃知真隱者，笑就漢廷征。
暫辭讎校去，未發見新鴻。路入江波上，人歸楚邑東。山遙晴出樹，野極暮連空。何以念兄弟，應思潔膳同。
名參十二屬，花入羽毛深。守信催朝日，能鳴送曉陰。峨冠裝瑞璧，利爪削黃金。徒有稻粱感，何由報德音。
野鴨殊家鴨，離群忽遠飛。長生緣甚瘦，近死為傷肥。江海游空闊，池塘啄細微。紅蘭白蘋渚，春暖刷毛衣。
朱樓對翠微，紅旆出重扉。此地千人望，寥天一鶴歸。雪封山崦白，鳥拂棧梁飛。誰比趨庭戀，驪珠耀綵衣。
海雨洗煙埃，月從空碧來。水光籠草樹，練影掛樓台。皓耀迷鯨口，晶熒失蚌胎。宵分憑欄望，應合見蓬萊。
晚日催絃管，春風入綺羅。杏花如有意，偏落舞衫多。萬里春應盡，三江雁亦稀。連天漢水廣，孤客未言歸。
霧隱平郊樹，風含廣岸波。沉沉春色靜，慘慘暮寒多。戍鼓猶長擊，林鶯遂不歌。忽思高宴會，朱袖拂雲和。
玉帛資王會，郊丘葉聖情。重廣開環堵，至道軼金籝。盤薄依厚地，遙裔騰太清。方悅升中禮，足以慰餘生。
明宰試舟楫，張燈宴華池。文招梁苑客，歌動郢中兒。月色望不盡，空天交相宜。令人欲泛海，只待長風吹。
初歸故鄉陌，極望且徐輪。近野樵蒸至，平泉煙火新。農夫饋鷄黍，漁子薦霜鱗。惆悵懷楊仆，慚為關外人。
瀟灑青林際，夤緣碧潭隈。淙流冒石下，輕波觸砌回。香風逼人度，幽花覆水開。故令無四壁，晴夜月光來。
人世將天上，由來不可期。誰知一回顧，更作兩相思。贈枕猶香澤，啼衣尚淚痕。玉顏霄漢裡，空有往來魂。
去住跡雖異，愛憎情不同。因君向帝裡，使我厭山中。故友多朝客，新文盡國風。藝精心更苦，何患不成功。
落日映危檣，歸僧向岳陽。注瓶寒浪靜，讀律夜船香。苦霧沈山影，陰霾發海光。群生一何負，多病禮醫王。
西北朝天路，登臨思上才。城閒煙草遍，村暗雨雲回。人豈無端別，猿應有意哀。征南予更遠，吟斷望鄉台。
天際雲根破，寒山列翠回。幽人當立久，白鳥背飛來。瀑濺何州地，僧尋幾嶠苔。終須拂巾履，獨去謝塵埃。
送君一壺酒，相別野庭邊。馬上過秋色，舟中到錦川。峽猿啼夜雨，蜀鳥噪晨煙。莫便不迴首，風光促幾年。
東皋薄暮望，徙倚欲何依。樹樹皆秋色，山山唯落暉。牧人驅犢返，獵馬帶禽歸。相顧無相識，長歌懷採薇。
雲雨一蕭散，悠悠關復河。俱從泛舟役，近隔洞庭波。楚水去不盡，秋風今又過。無因得相見，卻恨寄書多。
綽約小天仙，生來十六年。姑山半峰雪，瑤水一枝蓮。晚院花留立，春窗月伴眠。回眸雖欲語，阿母在傍邊。
潔性不可污，為飲滌塵煩。此物信靈味，本自出山原。聊因理郡餘，率爾植荒園。喜隨眾草長，得與幽人言。
迥出江水上，雙峰自相對。岸映松色寒，石分浪花碎。參差遠天際，縹緲晴霞外。落日舟去遙，迴首沈青靄。
楚關望秦國，相去千里餘。州縣勤王事，山河轉使車。祖筵江上列，離恨別前書。願及芳年賞，嬌鶯二月初。
因詩相識久，忽此告臨途。便是有船發，也須容市沽。精吟五個字，穩泛兩重湖。長短逢公道，清名振帝都。
愛爾似龍媒，翩翩千里回。書從外氏學，竹自晉時栽。擁棹逢鷗舞，憑闌見雨來。上堂多慶樂，不醉莫停杯。
皇州月初曉，處處鼓鐘喧。樹出蓬萊殿，城開閶闔門。近臣朝瑣闥，詞客向文園。獨有三川路，空傷遊子魂。
琴瑟調雙鳳，和鳴不獨飛。正歌春可樂，行泣露先晞。環珮聲猶在，房櫳夢不歸。將軍休沐日，誰勸著新衣。
三峰待秋上，鳥外掛衣巾。猶見無窮景，應非暫往身。水寒仙掌路，山遠華陽人。欲問壇邊月，尋思闕復新。
草堂高樹下，月向後池生。野客如僧靜，新荷共水平。錦鱗沉不食，綉羽亂相鳴。即事思江海，誰能萬里行。
病來辭赤縣，案上有丹經。為客燒茶灶，教兒掃竹亭。詩成添舊卷，酒盡臥空瓶。闕下今遺逸，誰瞻隱士星。
清籟遠愔愔，秦樓夜思深。碧空人已去，滄海鳳難尋。杳妙和雲絶，依微向水沉。還將九成意，高閣佇芳音。
獄成收夜燭，整豸出登車。黃葉辭荊楚，青山背漢初。早朝新羽衛，晚下步徒胥。應念長沙謫，思鄉不食魚。
冥冥甲子雨，已度立春時。輕箑煩相向，纖絺恐自疑。煙添才有色，風引更如絲。直覺巫山暮，兼催宋玉悲。
夏滿隨所適，江湖非系緣。卷經離嶠寺，隔葦上秋船。水落無風夜，猿啼欲雨天。石門期獨往，謝守有遺篇。
石窗紫蘚牆，此世此清涼。研露題詩潔，消冰煮茗香。閒雲春影薄，孤磬夜聲長。何計休為吏，從師老草堂。
天遠風煙異，西南見一方。亂山來蜀道，諸水出辰陽。堆案青油暮，看棋畫角長。論文誰可制，記室有何郎。
春靜曉風微，凌晨帶酒歸。遠山籠宿霧，高樹影朝暉。飲馬魚驚水，穿花露滴衣。嬌鶯似相惱，含囀傍人飛。
沙帽隨鷗鳥，扁舟系此亭。江湖深更白，松竹遠微青。一柱全應近，高唐莫再經。今宵南極外，甘作老人星。
獨遊千里外，高臥七盤西。曉月臨窗近，天河入戶低。芳春平仲綠，清夜子規啼。浮客空留聽，褒城聞曙鷄。
野性竟未改，何以居朝廷。空為百官首，但愛千峰青。南風新雨後，與客攜觴行。斜陽惜歸去，萬壑啼鳥聲。
春日無人境，虛空不住天。鶯花隨世界，樓閣寄山巔。遲暮身何得，登臨意惘然。誰能解金印，瀟灑共安禪。
江天清更愁，風柳入江樓。雁惜楚山晚，蟬知秦樹秋。淒涼多獨醉，零落半同遊。豈復平生意，蒼然蘭杜洲。
園桂懸心碧，池蓮飫眼紅。此生真遠客，幾別即衰翁。小幌風煙入，高窗霧雨通。新知他日好，錦瑟傍朱櫳。
醉別復幾日，登臨遍池台。何時石門路，重有金樽開。秋波落泗水，海色明徂徠。飛蓬各自遠，且盡手中杯。
寥廓秋雲薄，空庭月影微。樹寒棲鳥密，砌冷夜蛩稀。曉鼓軍容肅，疏鐘客夢歸。吟余何所憶，聖主尚宵衣。
屣步尋芳草，忘憂自結叢。黃英開養性，綠葉正依籠。色湛仙人露，香傳少女風。還依北堂下，曹植動文雄。
初笄夢桃李，新妝應標梅。疑逐朝雲去，翻隨暮雨來。雜佩含風響，叢花隔搧開。姮娥對此夕，何用久裴回。
柏台年未老，蓬鬢忽蒼蒼。無事裨明主，何心弄憲章。雀聲愁霰雪，鴻思恨關梁。會脫簪纓去，故山瑤草芳。
憶昨與故人，湘江岸頭別。我馬映林嘶，君帆轉山滅。馬嘶循古道，帆滅如流電。千里江蘺春，故人今不見。
蕭條寒日晏，淒慘別魂驚。寶瑟無聲怨，金囊故贈輕。赤墀方載筆，油幕尚言兵。暮宿青泥驛，煩君淚滿纓。
月明溪水上，誰識步虛聲。夜靜金波冷，風微玉練平。自知塵夢遠，一洗道心清。更弄瑤笙罷，秋空鶴又鳴。
曉霽長風裡，勞歌赴遠期。雲輕歸海疾，月滿下山遲。旅望因高盡，鄉心遇物悲。故林遙不見，況在落花時。
南憶新安郡，千山帶夕陽。斷猿知夜久，秋草助江長。疏發應成素，青松獨耐霜。愛才稱漢主，題柱待回鄉。
謬忝蓮華幕，虛沾柏署官。欹危長抱疾，衰老不禁寒。時事已日過，世途行轉難。千崖兼萬壑，只向望中看。
拾得移時看，重思造化功。如何飄麗景，不似遇春風。滿地餘香在，繁枝一夜空。只應公子見，先憶墜樓紅。
何地早芳菲，宛在長門殿。夭桃色若綬，穠李光如練。啼鳥弄花疏，遊蜂飲香遍。嘆息春風起，飄零君不見。
棋信無聲樂，偏宜境寂寥。著高圖暗合，勢王氣彌驕。人事掀天盡，光陰動地銷。因知韋氏論，不獨為吳朝。
明時無事諫，豈是隱明君。每值離丹陛，多陪宴白雲。門連蕭洞僻，地與曲江分。滿院皆檉竹，期棲鸞鶴群。
掩扉當太白，臘數等松椿。禁漏來遙夜，山泉落近鄰。經聲終卷曉，草色幾芽春。海內知名士，交遊準上人。
君此卜行日，高堂應夢歸。莫將和氏淚，滴著老萊衣。岳雨連河細，田禽出麥飛。到家調膳後，吟苦落蟬暉。
一月月相似，一年年不同。清晨窺古鏡，旅貌近衰翁。處世閒難得，關身事半空。浮生能幾許，莫惜醉春風。
相失值氛煙，才應掌上年。久離驚貌長，多難喜身全。比信尚書重，如威太守憐。滿庭看玉樹，更有一枝連。
夜長秋始半，圓景麗銀河。北渚清光溢，西山爽氣多。鶴飛聞墜露，魚戲見增波。千里家林望，涼飆換綠蘿。
清貌不識睡，見來嘗苦吟。風塵歸省日，江海寄家心。與鶴期前島，隨僧過遠林。相于竟何事，無語與知音。
弟子人天遍，童年在沃洲。開禪山木長，浣衲海沙秋。振錫搖汀月，持瓶接瀑流。赤城何日上，鄙願從師游。
鶴書猶未至，那出白雲來。舊路經年別，寒潮每日回。家空歸海燕，人老發江梅。最憶門前柳，閒居手自栽。
疏莖秋擁翠，幽艷夕添紅。有月長燈在，無煙燼火同。香濃初受露，勢庳不知風。應笑金台上，先隨曉漏終。
地勢連滄海，山名號紫微。景閒僧坐久，路僻客來稀。峽影雲相照，河流石自圍。塵喧都不到，安得此忘歸。
入花凡幾步，此樹獨相留。發艷紅枝合，垂煙綠水幽。並開偏覺好，未落已成愁。一到芳菲下，空招兩鬢秋。
展驥旌時傑，談鷄美代賢。暫離仙掖務，追送近郊筵。地慘金商節，人康璧假田。從來昆友事，咸以佩刀傳。
自聞憔客說，無計得相尋。幾世傳高臥，全家在一林。養情書覽苦，採藥路多深。願得為鄰里，誰能說此心。
清商欲盡奏，奏苦血沾衣。他日傷心極，徵人白骨歸。相逢恐恨過，故作發聲微。不見秋雲動，悲風稍稍飛。
不出孤峰上，人間四十秋。視身如傳舍，閲世任東流。法為因緣立，心從次第修。中宵問真偈，有住是吾憂。
今古遞相送，幾時無逝波。篇章名不朽，寂滅理如何。內殿留真影，閒房落貝多。從茲高塔寺，惆悵懶經過。
彭蠡湖天晚，桃花水氣春。鳥飛千白點，日沒半紅輪。何必為遷客，無勞是病身。何來臨此望，少有不愁人。
朱檻滿明月，美人歌落梅。忽驚塵起處，疑有鳳飛來。一曲聽初徹，幾年愁暫開。東南正雲雨，不得見陽台。
李杜復李杜，彼時逢此時。干戈侵帝裡，流落向天涯。歲月消于酒，平生斷在詩。懷才不得志，只恐滿頭絲。
鐃吹喧京口，風波下洞庭。赭圻將赤岸，擊汰復揚舲。日落江湖白，潮來天地青。明珠歸合浦，應逐使臣星。
周豐貴隱耀，靜默尊無名。魯侯詢政體，喻以治道精。蒞人在忠慤，疑叛由會盟。一言達至義，千載良為程。
莫問年將朽，加餐已不多。形容渾瘦削，行止強牽拖。死也何憂惱，生而有詠歌。侯門終謝去，卻掃舊松蘿。
酒熟菊還芳，花飄盞亦香。與君先一醉，舉世待重陽。風色初晴利，蟲聲向晚長。此時如不飲，心事亦應傷。
旌旆過湘潭，幽奇得遍探。莎城百越北，行路九疑南。有地多生桂，無時不養蠶。聽歌疑似曲，風俗自相諳。
門掩青山臥，莓苔積雨深。病多知藥性，客久見人心。眾鳥趨林健，孤蟬抱葉吟。滄洲詩社散，無夢盍朋簪。
蘭成追宋玉，舊宅偶詞人。筆湧江山氣，文驕雲雨神。包胥非救楚，隨會反留秦。獨有東陽守，來嗟古樹春。
朔音悲嘒管，瑤踏動芳塵。總袖時增怨，聽破復含嚬。凝腰倚風軟，花題照錦春。朱弦固淒緊，瓊樹亦迷人。
遲日江山麗，春風花草香。泥融飛燕子，沙暖睡鴛鴦。江碧鳥逾白，山青花欲燃。今春看又過，何日是歸年。
野橋春水清，橋上送君行。去去人應老，年年草自生。出門看遠道，無信向邊城。楊柳別離處，秋蟬今復鳴。
洞庭波渺渺，君去弔靈均。幾路三湘水，全家萬里人。聽猿明月夜，看柳故年春。憶想汀洲畔，傷心向白蘋。
縣舍江雲裡，心閒境又偏。家貧陶令酒，月俸沈郎錢。黃櫱香山路，青楓暮雨天。時聞引車騎，竹外到銅泉。
遊魂自相叫，寧復記前身。飛過鄰家月，聲連野路春。夢邊催曉急，愁處送風頻。自有沾花血，相和雨滴新。
玉關芳信斷，蘭閨錦字新。愁來好自抑，念切已含嚬。虛牖風驚夢，空床月厭人。歸期倘可促，勿度柳園春。
吳館何時熨，秦台幾夜熏。綃輕誰解卷，香異自先聞。月裡誰無姊，雲中亦有君。樽前見飄蕩，愁極客襟分。
凌晨麗城去，薄暮上林棲。辭枝枝暫起，停樹樹還低。嚮日終難托，迎風詎肯迷。只待纖纖手，曲裡作宵啼。
錦繡谷中人，相思入夢頻。寄言無別事，琢句似終身。書捲鬚求旨，鬚根易得銀。斯言如不惑，千里亦相親。
到君棲跡所，竹徑與衡門。亦在乾坤內，獨無塵俗喧。新泉浮石蘚，崩壁露松根。更說尋僧處，孤峰上嘯猿。
徒為經異岳，不得訪靈蹤。日盡行難盡，千重複萬重。雲垂多作雨，雷動半和鐘。孤竹人藏處，無因認本峰。
世上謾相識，此翁殊不然。興來書自聖，醉後語尤顛。白髮老閒事，青雲在目前。床頭一壺酒，能更幾回眠。
莫恨暫櫜鞬，交遊幾個全。眼明相見日，肺病欲秋天。五馬虛盈櫪，雙蛾浪滿船。可憐俱老大，無處用閒錢。
採藥三山罷，乘風五日歸。翦荷成舊屋，剉櫱染新衣。玉粒指應久，丹砂驗不微。坐看青節引，要與白雲飛。
持戈簇邊日，戰罷浮雲收。露草泣寒霽，夜泉鳴隴頭。三尺握中鐵，氣沖星斗牛。報國不拘貴，憤將平虜讎。
世間何事好，最好莫過詩。一句我自得，四方人已知。生應無輟日，死是不吟時。始擬歸山去，林泉道在茲。
山亦懷恩地，高禽盡下飛。吏穿霞片望，僧掃月棱歸。省拜墀煙近，林居玉漏微。曾令駐錫話，聊用慰攀依。
移根自遠方，種得在僧房。六月花新吐，三春葉已長。抽莖高錫杖，引影到繩床。只為能除疾，傾心向藥王。
凌澌沖淚眼，重疊自西來。即夜寒應合，非春暖不開。豈無登陸計，宜棄濟川材。願寄浮天外，高風萬里回。
風吹魯國人，飄蕩蜀江濱。濕地饒蛙黽，衰年足鬼神。時清歸去路，日復病來身。千萬長堤柳，從他爛熳春。
良夜歲應足，嚴風為變春。遍回寒作暖，通改舊成新。秀樹因馨雨，融冰雨泛蘋。韶光不偏黨，積漸煦疲民。
泛舟大河裡，積水窮天涯。天波忽開拆，郡邑千萬家。行復見城市，宛然有桑麻。回瞻舊鄉國，淼漫連雲霞。
城中塵外住，入望是田家。井出深山水，闌藏異國花。風巢和鳥動，雪竹向人斜。來往唯君熟，鄉園共海涯。
去歲離秦望，今冬使楚關。淚添天目水，發變海頭山。別母烏南逝，辭兄雁北還。宦遊偏不樂，長為憶慈顏。
牆北走紅塵，牆東接白雲。山光衣上見，藥氣酒中聞。此會誠堪惜，窮秋日又曛。人間唯有醉，醉後復何雲。
壽歲過于百，時閒到上京。餐松雙鬢嫩，絶粒四支輕。雨雪思中嶽，雲霞夢赤城。來年期壽籙，何處待先生。
埼岸墮縈帶，微風起細漣。綠陰三月後，倒影亂峰前。吹浪游鱗小，黏苔碎石圓。會將腰下組，換取釣魚船。
妙舞隨裙動，行歌入扇清。蓮花依帳發，秋月鑒帷明。雲薄衣初卷，蟬飛翼轉輕。若珍三代服，同擅綺紈名。
一從殺貴妃，春來花無意。此地縱千年，土香猶破鼻。寵既出常理，辱豈同常死。一等異於眾，傾覆皆如此。
渥窪汗血種，天上麒麟兒。才士得神秀，書齋聞爾為。棣華晴雨好，彩服暮春宜。朋酒日歡會，老夫今始知。
田家喜秋熟，歲晏林葉稀。禾黍積場圃，楂梨垂戶扉。野閒犬時吠，日暮牛自歸。時復落花酒，茅齋堪解衣。
江房無葉落，松影帶山高。滿寺中秋月，孤窗入夜濤。舊真懸石壁，衰發落銅刀。臥聽曉耕者，與師知苦勞。
爾有鳥跡書，相招琴溪飲。手跡尺素中，如天落雲錦。讀罷向空笑，疑君在我前。長吟字不滅，懷袖且三年。
陳跡隨人事，初秋別此亭。重來梨葉赤，依舊竹林青。風幔何時卷，寒砧昨夜聲。無由出江漢，愁緒月冥冥。
人間多別離，處處是相思。海內無煙夜，天涯有月時。跳魚翻荇葉，驚鵲出花枝。親友皆千里，三更獨繞池。
主人同露坐，明月在高台。咽咽陰蟲叫，蕭蕭寒雁來。影搖疏木落，魄轉曙鐘開。倖免丹霞映，清光溢酒杯。
如何執簡去，便作掛帆期。澤國三春早，江天落日遲。縣人齊候處，洲鳥欲飛時。免褐方三十，青雲豈白髭。
故人嗟此別，相送出煙坰。柳色分官路，荷香入水亭。離歌未盡曲，酌酒共忘形。把手河橋上，孤山日暮青。
黃金驕石崇，與晉爭國力。更欲住人間，一日買不得。行為忠信主，身是文章宅。四者俱不聞，空傳墮樓客。
破虜與平戎，曾居第一功。明時不用武，白首向秋風。馬病霜飛草，弓閒雁過空。兒孫已成立，膽氣亦英雄。
步月訪諸鄰，蓬居宿近臣。烏裘先醉客，清鏡早朝人。壞壁煙垂網，香街火照塵。悲榮俱是分，吾亦樂吾貧。
東觀時閒暇，還修喻蜀書。雙旌馳縣道，百越從軺車。桂蠹晨餐罷，貪泉訪古初。春江多好景，莫使醉吟疏。
畫扇出秦樓，誰家贈列侯。小含吳剡縣，輕帶楚揚州。掩作山雲暮，搖成隴樹秋。坐來傳與客，漢水又迴流。
幽植眾能知，貞芳只暗持。自無君子佩，未是國香衰。白露沾長早，青春每到遲。不知當路草，芳馥欲何為。
常聞積歸思，昨夜又兼秋。鄉路京華遠，王程江水流。吳歌喧兩岸，楚客醉孤舟。漸覺潮初上，淒然多暮愁。
南鄰阻杖藜，屐齒繞床泥。漠漠門長掩，遲遲日又西。不知何興味，更有好詩題。還憶東林否，行苔傍虎溪。
一瞬即七里，箭馳猶是難。檣邊走嵐翠，枕底失風湍。但訝猿鳥定，不知霜月寒。前賢竟何益，此地誤垂竿。
月落寒霧起，沈思浩通川。宿禽囀木散，山澤一蒼然。漠漠沙上路，沄沄洲外田。猶當依遠樹，斷續欲窮天。
偶入橫山寺，湖山景最幽。露涵松翠濕，風湧浪花浮。老衲供茶碗，斜陽送客舟。自緣歸思促，不得更遲留。
得地自成叢，那因種植功。有花皆吐雪，無韻不含風。倒影翹沙鳥，幽根立水蟲。蕭蕭寒雨夜，江漢思無窮。
寂寞書齋裡，終朝獨爾思。更尋嘉樹傳，不忘角弓詩。短褐風霜入，還丹日月遲。未因乘興去，空有鹿門期。
桓公名已古，廢井曾未竭。石甃冷蒼苔，寒泉湛孤月。秋來桐暫落，春至桃還發。路遠人罕窺，誰能見清徹。
鳥啼楊柳垂，此別千萬里。古路入商山，春風生灞水。停車落日在，罷酒離人起。蓬戶寄龍沙，送歸情詎已。
祖帳臨周道，前旌指晉城。午橋群吏散，亥字老人迎。詩酒同行樂，別離方見情。從此洛陽社，吟詠屬書生。
旅思正茫茫，相逢此道傍。曉嵐林葉暗，秋露草花香。白髮江城守，青衫水部郎。客亭同宿處，忽似夜歸鄉。
旅夢思遷次，窮愁有嘆嗟。子鵝京口遠，粳米會稽賒。漏澀才成滴，燈寒不作花。出門聊一望，蟾桂向人斜。
涼風動萬里，群盜尚縱橫。家遠傳書日，秋來為客情。愁窺高鳥過，老逐眾人行。始欲投三峽，何由見兩京。
夫子何為者，棲棲一代中。地猶鄹氏邑，宅即魯王宮。嘆鳳嗟身否，傷麟怨道窮。今看兩楹奠，當與夢時同。
千重構橫險，高步出塵埃。日月光先見，江山勢盡來。冷雲歸水石，清露滴樓台。況是東溟上，平生意一開。
俱飛仍失路，彩服邇清波。地積東南美，朝遺甲乙科。客愁千里別，春色五湖多。明日舊山去，其如相望何。
晴明寒食好，春園百卉開。彩繩拂花去，輕毬度閣來。長歌送落日，緩吹逐殘杯。非關無燭罷，良為覊思催。
詩家依闕下，野景似山中。蘭菊俱含露，杉梧為奏風。破門韋曲對，淺岸禦溝通。莫嘆連年屈，君須遇至公。
神女藏難識，巫山秀莫群。今宵為大雨，昨日作孤雲。散漫愁巴峽，徘徊戀楚君。先王為立廟，春樹幾氛氳。
淒然雙樹下，垂淚遠公房。燈續生前火，爐添沒後香。陰階明片雪，寒竹響空廊。寂滅應為樂，塵心徒自傷。
草綠古燕州，鶯聲引獨遊。雁歸天北畔，春盡海西頭。嚮日花偏落，馳年水自流。感恩知有地，不上望京樓。
他鄉逢七夕，旅館益覊愁。不見穿針婦，空懷故國樓。緒風初減熱，新月始臨秋。誰忍窺河漢，迢迢問鬥牛。
為別未幾日，去日如三秋。猶疑望可見，日日上高樓。惟見分手處，白蘋滿芳洲。寸心寧死別，不忍生離憂。
掃君園林地，澤我清涼襟。高鳥雲路晚，孤蟬楊柳深。風微漢宮漏，月迥秦城砧。光景坐如此，徒懷經濟心。
不耕南畝田，為愛東堂桂。身同樹上花，一落又經歲。交親亦相薄，知己恩潛替。日開十二門，自是無歸計。
蒼茫臨故關，迢遞照秋山。萬里平蕪靜，孤城落葉閒。露濃棲雁起，天遠戍兵還。復映征西府，光深組練間。
誰言帝城裡，獨作野人居。石磴晴看疊，山苗晚自鋤。相慚五秉粟，尚癖一車書。昔日揚雄宅，還無卿相輿。
楚山爭蔽虧，日月無全輝。楚路饒回惑，旅人有迷歸。騏驥思北首，鷓鴣願南飛。我懷京洛游，未厭風塵衣。
離別奈情何，江樓凝艷歌。蕙蘭秋露重，蘆葦夜風多。深怨寄清瑟，遠愁生翠蛾。酒酣相顧起，明月棹寒波。
昔人登此地，丘隴已前悲。今日又非昔，春風能幾時。風吹城上樹，草沒城邊路。城裡月明時，精靈自來去。
衣多苔蘚痕，猶擬更趨門。自夏雖無病，經秋不過原。積泉留岱鳥，疊岫隔巴猿。琴月西齋集，如今豈復言。
送客南昌尉，離亭西候春。野花看欲盡，林鳥聽猶新。別酒青門路，歸軒白馬津。相知無遠近，萬里尚為鄰。
鷄林隔巨浸，一住一年行。日近國先曙，風吹海不平。眼穿鄉井樹，頭白渺瀰程。到彼星霜換，唐家語卻生。
昨夜巫山下，猿聲夢里長。桃花飛綠水，三月下瞿塘。雨色風吹去，南行拂楚王。高丘懷宋玉，訪古一沾裳。
爾既能于靈，應久存其生。爾既能于瑞，胡得迷其死。刳腸徒自屠，曳尾復何累。可憐濮水流，一葉泛莊子。
孤煙靈洞遠，積雪滿山寒。松柏凌高殿，莓苔封古壇。客來清夜久，仙去白雲殘。明日開金籙，焚香更沐蘭。
幾生余習在，時復作微吟。坐夏莓苔合，行禪檜柏深。入山成白首，學道是初心。心地不移變，徒雲寒暑侵。
庵前古折碑，夜靜唸經時。月皎海霞散，露濃山草垂。鬼聞拋故塚，禽聽離寒枝。想得天花墜，馨香拂白眉。
郊外杏花坼，林間布穀鳴。原田春雨後，谿水夕流平。野老荷蓑至，和風吹草輕。無因共沮溺，相與事岩耕。
勸君緩上車，鄉裡有吾廬。未得同歸去，空令相見疏。山晴棲鶴起，天曉落潮初。此慶將誰比，獻親冬集書。
獻策金門去，承歡彩服違。以吾一日長，念爾聚星稀。昏定須溫席，寒多未授衣。桂枝如已擢，早逐雁南飛。
南北東西去，茫茫萬古塵。關河無盡處，風雪有行人。險極山通蜀，平多地入秦。營營名利者，來往豈辭頻。
鱸鱠與蒓羹，西風片席輕。潮回孤島晚，雲斂眾山晴。丹羽下高閣，黃花垂古城。因秋倍多感，鄉樹接咸京。
宋玉怨三秋，張衡復四愁。思鄉雁北至，欲別水東流。倚樹看黃葉，逢人訴白頭。佳期不可失，落日自登樓。
遺令奉君王，嚬蛾強一妝。歲移陵樹色，恩在舞衣香。玉座生秋氣，銅台下夕陽。淚痕沾井幹，舞袖為誰長。
遠節慘言別，況予心久違。從來憶家淚，今日送君歸。野路正風雪，還鄉猶布衣。裡中耕稼者，應笑讀書非。
書屋倚麒麟，不同牛馬路。床頭萬卷書，溪上五龍渡。井汲冽寒泉，桂花香玉露。茅檐無外物，只見青雲護。
風流誰代子，雖有舊無雙。歡酒言相送，愁弦意不降。落花馥河道，垂楊拂水窗。海潮與春夢，朝夕廣陵江。
抱杖柴門立，江村日易斜。雁寒猶憶侶，人病更離家。短鬢看成雪，雙眸舊有花。何須萬里外，即此是天涯。
知君歸有處，山水亦難齊。猶去瀟湘遠，不聞猿狖啼。穴通茆嶺下，潮滿石頭西。獨立生遙思，秋原日漸低。
柔遠安夷俗，和親重漢年。軍容旌節送，國命錦車傳。琴曲悲千里，簫聲戀九天。唯應西海月，來就掌珠圓。
江上偶分袂，四回寒暑更。青山無路入，白髮滿頭生。郢浦雁尋過，鏡湖蟬又鳴。憐君未歸日，杯酒若為情。
青春事漢主，白首入秦城。遍識才人字，多知舊曲名。風流隨故事，語笑合新聲。獨有垂楊樹，偏傷日暮情。
晦魄移中律，凝暄起麗城。罩雲朝蓋上，穿露曉珠呈。笑樹花分色，啼枝鳥合聲。披襟歡眺望，極目暢春情。
憶在江南日，同遊三月時。採茶尋遠澗，鬥鴨向春池。送客沙頭宿，招僧竹裡棋。如今各千里，無計得相隨。
佳期不可失，終願枉衡門。南陌人猶度，西林日未昏。庭前空倚杖，花裡獨留樽。莫道無來駕，知君有短轅。
銀角桃枝杖，東門贈別初。幽州尋馬客，灞岸送驢車。野飯秋山靜，行衣落照餘。燕南群從少，此去意何如。
芳景多遊客，衰翁獨在家。肺傷妨飲酒，眼痛忌看花。寺路隨江曲，宮牆夾道斜。羡君猶壯健，不枉度年華。
本乏煙霞志，那隨鴛鷺游。一枝仍未定，數粒欲何求。溟漲道途遠，荊吳雲雪愁。會登梅嶺翠，南翥入炎洲。
杏梁初照日，碧玉後堂開。憶事臨妝笑，春嬌滿鏡檯。含聲歌扇舉，顧影舞腰回。別有佳期處，青樓客夜來。
西掖馳名久，東陽出守時。江山婺女分，風月隱侯詩。別恨雙溪急，留歡五馬遲。回舟映沙嶼，未遠剩相思。
霜露晚淒淒，高天逐望低。遠煙鹽井上，斜景雪峰西。故國猶兵馬，他鄉亦鼓鼙。江城今夜客，還與舊烏啼。
同志幸同年，高堂君獨還。齊榮恩未報，共隱事皆閒。訪寺臨河岸，開樓見海山。洛中推二陸，莫久戀鄉關。
十二峰前月，三聲猿夜愁。此中多怪石，日夕漱寒流。必是歸星渚，先求歷鬥牛。還疑煙雨霽，彷彿是嵩丘。
此生迷有著，因病得尋師。話盡山中事，歸當月上時。高松連寺影，亞竹入窗枝。閒憶草堂路，相逢非素期。
流落夜淒淒，春寒錦浦西。不甘花逐水，可惜雪成泥。病眼嫌燈近，離腸賴酒迷。憑君囑鵯鵊，莫向五更啼。
山曉旅人去，天高秋氣悲。明河川上沒，芳草露中衰。此別又千里，少年能幾時。心知剡溪路，聊且寄前期。
涼風起天末，君子意如何。鴻雁幾時到，江湖秋水多。文章憎命達，魑魅喜人過。應共冤魂語，投詩贈汨羅。
兩兩自依依，南園煙露微。住時須並住，飛處要交飛。草淺憂驚吹，花殘惜晚暉。長交擷芳女，夜夢遠人歸。
落多秋亦晚，窗外見諸鄰。世上誰驚盡，林間獨掃頻。蕭騷微月夜，重疊早霜晨。昨日繁陰在，鶯聲樹樹春。
四塞稱天府，三河建洛都。飛雲靄層闕，白日麗南隅。獨下仙人鳳，群驚御史烏。何辭一萬里，邊徼捍匈奴。
十二門中寺，詩僧寺獨幽。多年松色別，後夜磬聲秋。見世慮皆盡，來生事更修。終須執瓶鉢，相逐入牛頭。
烈祖順三靈，文宗威四海。黃鉞誅群盜，朱旗掃多罪。戢兵天下安，約法人心改。大哉干羽意，常見風雲在。
窮途別故人，京洛泣風塵。在世即應老，他鄉又欲春。平生空志學，晚歲拙謀身。靜話歸休計，唯將海上親。
上國隨緣住，來途若夢行。浮天滄海遠，去世法舟輕。水月通禪觀，魚龍聽梵聲。惟憐一燈影，萬里眼中明。
春雪偏當夜，暄風卻變寒。庭深不復掃，城曉更宜看。命酒閒令酌，披蓑晚未冠。連營鼓角動，忽似戰桑乾。
遠戎兵壓境，遷客淚橫襟。烽候驚春塞，縲囚困越吟。自憐牛馬走，未識犬羊心。一月無消息，西看日又沈。
紫藤縈葛藟，綠刺罥薔薇。下釣看魚躍，探巢畏鳥飛。葉疏荷已晚，枝亞果新肥。勝跡都無限，只應伴月歸。
嚴君名不朽，道出二經中。歸去精誠懇，還應夢寐通。池台鏡定月，松檜雨餘風。想對靈玄憶，人間戀若空。
陽關多古調，無奈醉中聞。歸夢吳山遠，離情楚水分。孤舟經暮雨，征路入秋雲。後夜同明月，山窗定憶君。
如幻如泡世，多愁多病身。亂來知酒聖，貧去覺錢神。異國清明節，空江寂寞春。聲聲林上鳥，喚我北歸秦。
迥出江山上，雙峰自相對。岸映松色寒，石分浪花碎。參差遠天際，縹緲晴霞外。落日舟去遙，迴首沉青靄。
妾思常懸懸，君行復綿綿。征途向何處，碧海與青天。歲久自有念，誰令長在邊。少年若不歸，蘭室如黃泉。
聯翩辭海曲，遙曳指江干。陣去金河冷，書歸玉塞寒。帶月凌空易，迷煙逗浦難。何當同顧影，刷羽泛清瀾。
座客香貂滿，宮娃綺幔張。澗花輕粉色，山月少燈光。積翠紗窗暗，飛泉繡戶涼。還將歌舞出，歸路莫愁長。
憔悴滿衣塵，風光豈屬身。賣琴紅粟貴，看鏡白髭新。棧畔誰高步，巴邊自問津。淒然莫滴血，杜宇正哀春。
握手不能別，撫膺聊自傷。痛矣時陰短，悲哉泉路長。松林驚野吹，荒隧落寒霜。言離何以贈，留心內典章。
道為詩書重，名因賦頌雄。禮闈曾擢桂，憲府既乘驄。流水生涯盡，浮雲世事空。唯餘舊台柏，蕭瑟九原中。
滔滔皆魯客，難得是心知。到寺多同步，遊山未失期。雲低春雨後，風細暮鐘時。忽別垂楊岸，遙遙望所之。
病客與僧閒，頻來不掩關。高窗雲外樹，疏磬雨中山。離索秋蟲響，登臨夕鳥還。心知落帆處，明月浙河灣。
每揖龔黃事，還陪李郭舟。雲從四岳起，水向百城流。幽意隨登陟，嘉言即獻酬。乃知縫掖貴，今日對諸侯。
清娥畫扇中，春樹郁金紅。出犯繁花露，歸穿弱柳風。馬驕偏避幰，鷄駭乍開籠。柘彈何人發，黃鸝隔故宮。
碧虛清吹下，藹藹入仙宮。松磴攀雲絶，花源接澗空。受符邀羽使，傳訣注香童。詎似閒居日，徒聞有順風。
月華臨霽雪，皓彩射貂裘。桂酒寒無醉，銀笙凍不流。懷哉梁苑客，思作剡溪游。竟夕吟瓊樹，川途恨阻修。
曾聞宋玉宅，每欲到荊州。此地生涯晚，遙悲水國秋。孤城一柱觀，落日九江流。使者雖光彩，青楓遠自愁。
溪山兵後縣，風雪旅中人。迫夜愁嚴鼓，沖寒托軟巾。摧藏名字在，疏率饌殽真。今代徐元直，高風自可親。
相逢青眼日，相嘆白頭時。累話三朝事，重看一局棋。歡娛非老大，成長是嬰兒。且盡尊中物，無煩更後期。
琴堂連少室，故事即仙蹤。樹老風聲壯，山高臘候濃。雪多庭有鹿，縣僻寺無鐘。何處留詩客，茆檐倚後峰。
大渚初驚夜，中流沸鼓鼙。寒沙滿曲浦，夕霧上邪溪。岸廣鳧飛急，雲深雁度低。嚴關猶未遂，此夕待晨鷄。
憶就江僧乞，和煙得一莖。剪黃憎舊本，科綠惜新生。護噪蟬身穩，資吟客眼明。星郎有佳詠，雅合此君聲。
喜得近京城，官卑意亦榮。並床歡未定，離室思還生。計拙偷閒住，經過買日行。如無自來分，一驛是遙程。
一忝鄉書薦，長安未得回。年光逐渭水，春色上秦台。燕掠平蕪去，人沖細雨來。東風生故里，又過幾花開。
羅剎樓頭醉，送君西入京。秦吳無限地，山水半分程。海上煙霞濕，關中日月明。登科舊鄉裡，當為改嘉名。
藍水警塵夢，夜吟開草堂。月臨山靄薄，松滴露花香。詩外真風遠，人間靜興長。明朝訪禪侶，更上翠微房。
高樓一何綺，素月複流明。重軒望不極，餘暉攬詎盈。鏡華當牖照，鈎影隔簾生。逆愁異尊酒，對此難為情。
澄霽晚流闊，微風吹綠蘋。鱗鱗遠峰見，淡淡平湖春。芳草日堪把，白雲心所親。何時可為樂，夢裡東山人。
多病怯煩暑，短才憂近職。跂足北窗風，遙懷浩無極。故人易成別，詩句空相憶。尺素寄天涯，淦江秋水色。
字已無人識，唯應記鑄年。見來深似水，攜去重於錢。鸞翅巢空月，菱花遍小天。宮中照黃帝，曾得化為仙。
閉門深樹裡，閒足鳥來過。五馬不復貴，一僧誰奈何。藥苗家自有，香飯乞時多。寄語嬋娟客，將心向薜蘿。
只貪詩調苦，不計病容生。我亦休文瘦，君能叔寶清。藥須勤一服，春莫累多情。欲入毗耶問，無人敵淨名。
孤秀峰陽岑，亭亭出眾林。春光雜鳳影，秋月弄圭陰。高映龍門迥，雙依玉井深。不因將入爨，誰謂作鳴琴。
鏤碗傳綠酒，雕爐薰紫煙。誰知苦寒調，共作白雪弦。恃愛如欲進，含羞出不前。朱口發艷歌，玉指弄嬌弦。
南方山水地，念子為貧游。縱是逢佳景，那能緩旅愁。夕陽行遠道，煩暑在孤舟。莫向巴江過，猿啼促淚流。
漢帝臨汾水，周仙去洛濱。郢中吟白雪，樑上繞飛塵。響發行雲駐，聲隨子夜新。願君聽扣角，當自識賢臣。
小潭澄見底，閒客坐開襟。借問不流水，何如無念心。彼惟清且淺，此乃寂而深。是義誰能答，明朝問道林。
車馬楚城壕，清歌送濁醪。露花羞別淚，煙草讓歸袍。鳥浴春塘暖，猿吟暮嶺高。尋仙在仙骨，不用廢牛刀。
天闊銜江雨，冥冥上客衣。潭清魚可數，沙晚雁爭飛。川谷留雲氣，鵜鶘傍釣磯。飄零江海客，欹側一帆歸。
徒然酌杯酒，不覺散人愁。相識仍遠別，欲歸翻旅遊。夏雲滿郊甸，明月照河洲。莫恨征途遠，東看漳水流。
晚步隨江遠，來帆過眼頻。試尋新住客，少見故鄉人。迴首憐歸翼，長吟任此身。應同南浦雁，更見嶺頭春。
玉蟾離海上，白露濕花時。雲畔風生爪，沙頭水浸眉。樂哉絃管客，愁殺戰征兒。因絶西園賞，臨風一詠詩。
天蹕三乘啟，星輿六轡行。登高凌寶塔，極目遍王城。神衛空中繞，仙歌雲外清。重陽千萬壽，率舞頌昇平。
封植因高興，孤貞契素期。由來得地早，何事結花遲。葉重凝煙後，條寒過雨時。還同李家樹，爭賦角弓詩。
皎皎於陵子，己賢妻亦明。安茲道德重，顧彼浮華輕。琴書不為務，祿位不可榮。逃跡終灌園，誰能達世情。
舊隱人如在，清風亦似秋。客星沈夜壑，釣石俯春流。鳥向喬枝聚，魚依淺瀨游。古來芳餌下，誰是不吞鈎。
高樓臨古岸，野步晚來登。江水因寒落，山雲為雪凝。遠村雖入望，危檻不堪憑。親老未歸去，鄉愁徒自興。
文翁還化蜀，帟幕列鵷鸞。飲水臨人易，燒山覓士難。錦機花正合，棕蕈火初干。知己相思否，如何借羽翰。
不擇南州尉，高堂有老親。樓台重蜃氣，邑裡雜鮫人。海暗三山雨，花明五嶺春。此鄉多寶玉，慎莫厭清貧。
飛蓋集蘭堂，清歌遞柏觴。高城榆柳蔭，虛閣芰荷香。海月秋偏靜，山風夜更涼。自憐書萬卷，扶病對螢光。
悠然雲間月，復此照池塘。泫露蒼茫濕，沉波澹灧光。應門當未曙，歌吹滿昭陽。遠近徒傷目，清輝靄自長。
長安千萬蹊，迷者自多迷。直性身難達，良時日易低。環檐消舊雪，晴氣滿春泥。那得同君去，逢峰苦愛齊。
鏡弄白髭鬚，如何作老夫。浮生長勿勿，兒小且嗚嗚。忍過事堪喜，泰來憂勝無。治平心徑熟，不遣有窮途。
碣石遼西地，漁陽薊北天。關山唯一道，雨雪盡三邊。才子方為客，將軍正渴賢。遙知慕府下，書記日翩翩。
遠水猶歸壑，徵人合憶鄉。泣多盈袖血，吟苦滿頭霜。楚國連天浪，衡門到海荒。何當生燕羽，時得近雕樑。
貢禹懷書日，張衡作賦辰。杏花開鳳軫，菖葉布龍鱗。瑞麥兩岐秀，嘉禾同穎新。寧知帝王力，擊壤自安貧。
弭棹歷塵跡，悄然關我情。伊無昔時節，豈有今日名。辭貴不辭賤，是心誰復行。欽哉此溪曲，永獨古風清。
風篁清一院，坐臥潤肌膚。此境終拋去，鄰房肯信無。身非王者役，門是祖師徒。畢竟伊雲鳥，從來我友于。
漫漫復淒淒，黃沙暮漸迷。人當故鄉立，馬過舊營嘶。斷雁逢冰磧，回軍占雪溪。夜來山下哭，應是送降奚。
楚國青蕪上，秋雲似白波。五湖長路少，九派亂山多。謝守通詩宴，陶公許醉過。憮然餞離阻，年鬢兩蹉跎。
福田資象德，聖種理幽薰。不持金作縷，還用彩成文。朱青自掩映，翠綺相氤氳。獨有離離葉，恆向稻畦分。
歸朝不相見，蜀使忽傳亡。虛歷金華省，何殊地下郎。致君丹檻折，哭友白雲長。獨步詩名在，只令故舊傷。
相逐一行鴻，何時出磧中。江流翻白浪，木葉落青楓。輕楫浮吳國，繁霜下楚空。春來歡侍阻，正字在東宮。
萬里汀洲上，東樓欲別離。春風潮水漫，正月柳條寒。旅逸逢漁浦，清高愛鳥冠。雲山寧不起，今日向長安。
終年九陌行，要路跡皆生。苦學猶難至，甘貧豈有成。病攜秋卷重，閒著暑衣輕。一別林泉久，中宵禦水聲。
重疊稽亭路，山僧歸獨行。遠峰斜日影，本寺舊鐘聲。徒侶問新事，煙雲愴別情。應誇乞食處，踏遍鳳凰城。
何事苦縈迴，離腸不自裁。恨身隨夢去，春態逐雲來。沈定藍光徹，喧盤粉浪開。翠岩三百尺，誰作子陵台。
二軒將雨露，萬里入煙沙。和氣生中國，薰風屬外家。塞蘆隨雁影，關柳拂駝花。努力黃雲北，仙曹有雉車。
吾宗長作賦，登陸訪天台。星使行看入，雲仙意轉催。飲冰攀璀璨，驅傳歷莓苔。日暮東郊別，真情去不回。
野人居止處，竹色與山光。留客羞蔬飯，灑泉開草堂。雨餘松子落，風過朮苗香。盡日無炎暑，眠君青石床。
日日在心中，青山青桂叢。高人多愛靜，歸路亦應同。罷吏方無病，因僧得解空。新詩勞見問，吟對竹林風。
瀟湘連汨羅，復對九嶷河。浪勢屈原塚，竹聲漁父歌。地荒征騎少，天暖浴禽多。脈脈東流水，古今同奈何。
辛勤長在學，一室少曾開。時憶暮山寺，獨登衰草台。名期五字立，跡愧九年來。此意今聊寫，還希君子哀。
亭午頭未冠，端坐獨愁予。貧家煙爨稀，灶底陰蟲語。門小愧車馬，廩空慚雀鼠。盡室未寒衣，機聲羡鄰女。
寂歷青山晚，山行趣不稀。野花成子落，江燕引雛飛。暗草薰苔徑，晴楊掃石磯。俗人猶語此，余亦轉忘歸。
叢石依古城，懸泉灑清池。高低袤丈內，衡霍相蔽虧。歸田竟何因，為郡豈所宜。誰能辨人野，寄適聊在斯。
重歸能幾日，物意早如春。暖色先驪岫，寒聲別雁群。川光如戲劍，帆態似翔雲。為報東園蝶，南枝日已曛。
春暉滿朔方，歸雁發衡陽。望月驚弦影，排雲結陣行。往還倦南北，朝夕苦風霜。寄語能鳴侶，相隨入帝鄉。
遠學臨海嶠，橫此莓苔石。郡齋三四峰，如有靈仙跡。方愁暮雲滑，始照寒池碧。自與幽人期，逍遙竟朝夕。
月暗竹亭幽，螢光拂席流。還思故園夜，更度一年秋。自愜觀書興，何慚秉燭游。府中徒冉冉，明發好歸休。
暖擁紅爐火，閒搔白髮頭。百年慵裡過，萬事醉中休。有室同摩詰，無兒比鄧攸。莫論身在日，身後亦無憂。
闒茸復埃塵，難親復易親。皆疑有仙術，問著卻愁人。只是耽浮蟻，曾雲見泣麟。相逢先合手，渾似有前因。
大華積秋雪，禁闈生夜寒。硯冰憂詔急，燈燼惜更殘。正遂攀稽願，翻追訪戴歡。更為三日約，高興未將闌。
塞馬倦江渚，今朝神彩生。曉風寒獵獵，乍得草頭行。夷狄寢烽候，關河無戰聲。何由當陣面，從爾四蹄輕。
索莫少顏色，池邊無主禽。難收帶泥翅，易結著人心。頂毳落殘碧，尾花銷暗金。放歸飛不得，雲海故巢深。
桂水隨去遠，賞心知有餘。衣香楚山橘，手鱠湘波魚。芳芷不共把，浮雲悵離居。遙想汨羅上，弔屈秋風初。
誰知賞嘉節，別意忽相和。暮色汀洲遍，春情楊柳多。高城戀旌旆，極浦宿風波。惆悵支山月，今宵不再過。
含情脫佩刀，持以佐賢豪。是月霜霰下，伊人行役勞。事將名共易，文與行空高。去矣奉戎律，悲君為我曹。
思懷耿如昨，季月已雲暮。忽驚年復新，獨恨人成故。冰池始泮綠，梅援還飄素。淑景方轉延，朝朝自難度。
涼室無外響，空桑七弦分。所彈非新聲，俗耳安肯聞。月落未終曲，暗中泣湘君。如傳我心苦，千里蒼梧雲。
拄杖鄰僧與，殊常不可名。一條黳玉重，百兩紫金輕。有乳盤春力，無心合道情。惟宜高處著，將寄謝宣城。
丹檻初結構，孤高冠清川。庭臨谷中樹，檐落山上泉。曉色掛殘月，夜聲雜繁弦。青春去如水，康樂歸何年。
碧溪行幾折，凝棹宿汀沙。角斷孤城掩，樓深片月斜。夜橋昏水氣，秋竹靜霜華。更想曾題壁，凋零可嘆嗟。
屏居淇水上，東野曠無山。日隱桑柘外，河明閭井間。牧童望村去，獵犬隨人還。靜者亦何事，荊扉乘晝關。
不自識疏鄙，終年住在城。過門無馬跡，滿宅是蟬聲。帶病吟雖苦，休官夢已清。何當學禪觀，依止古先生。
揮淚送回人，將書報所親。晚年多疾病，中路有風塵。王粲頻征楚，君恩許入秦。還同星火去，馬上別江春。
澤國尋知己，南浮不偶游。湓城分楚塞，廬岳對江州。曉飯臨孤嶼，春帆入亂流。雙旌相望處，月白庾公樓。
彩仗拂寒煙，鳴騶在半天。黃雲生馬足，白日下松巔。盛德安疲俗，仁風扇極邊。前程問成紀，此去尚三千。
坐臥與行住，入禪還出吟。也應長日月，消得個身心。默論相如少，黃梅付囑深。門前古松徑，時起步清陰。
故國遺墟在，登臨想舊遊。一朝人事變，千載水空流。夢渚鴻聲晚，荊門樹色秋。片雲凝不散，遙掛望鄉愁。
遙遙東郭寺，數里占原田。遠岫碧光合，長淮清派連。院藏歸鳥樹，鐘到落帆船。唯羡空門叟，棲心盡百年。
旦出扶桑路，遙升若木枝。雲間五色滿，霞際九光披。東陸蒼龍駕，南郊赤羽馳。傾心比葵藿，朝夕奉光曦。
水陸中分程，看花一月行。會稽山隔浪，天竺樹連城。候吏賫魚印，迎船載旆旌。渡江春始半，列嶼草初生。
不語焚香坐，心知道已成。流年衰此世，定力見他生。暮雪餘春冷，寒燈續晝明。尋常五侯至，敢望下階迎。
常憶將吾友，穿雲過瀑西。有碑皆讀徹，無處不相攜。檉桂株株濕，猿猱個個啼。等閒成遠別，窗月又如珪。
秋風楚江上，送子話游遨。遠水宿何處，孤舟春夜濤。浦雲沈雁影，山月照猿嗥。莫為饑寒苦，便成名利勞。
行過武寧縣，初晴物景和。岸回驚水急，山淺見天多。細草濃藍潑，輕煙匹練拖。晚來何處宿，一笛起漁歌。
病起春已晚，曳筇傷綠苔。強攀庭樹枝，喚作花未開。病起繞庭除，春泥粘屐齒。如從萬里來，骨肉滿面喜。
天明江霧歇，洲浦棹歌來。綠水逶迤去，青山相向開。城臨蜀帝祀，雲接楚王台。舊知巫山上，遊子共徘徊。
華林滿芳景，洛陽遍陽春。朱顏含遠日，翠色影長津。喬柯囀嬌鳥，低枝映美人。昔作園中實，今來席上珍。
招提此山頂，下界不相聞。塔影掛清漢，鐘聲和白雲。觀空靜室掩，行道眾香焚。且駐西來駕，人天日未曛。
暑氣當宵盡，裴回坐月前。靜依山堞近，涼入水扉偏。久是棲林客，初逢佐幕賢。愛君高野意，烹茗釣淪漣。
女媧掉繩索，縆泥成下人。至今頑愚者，生如土偶身。雲物養吾道，天爵高我貧。大笑猗氏輩，為富皆不仁。
相送欲狂歌，其如此別何。攀轅人共惜，解印日無多。仙掌雲重見，關門路再過。雙魚莫不寄，縣外是黃河。
霜霰不凋色，兩株交石壇。未秋紅實淺，經夏綠陰寒。露重蟬鳴急，風多鳥宿難。何如西禁柳，晴舞玉闌干。
煌煌東方星，奈此眾客醉。初喧或忿爭，中靜雜嘲戲。淋漓身上衣，顛倒筆下字。人生如此少，酒賤且勤置。
無機還得罪，直道不傷情。微雨昏山色，疏籠閉鶴聲。閒居多野客，高枕見江城。門外長溪水，憐君又濯纓。
佳人去千載，溪山久寂寞。野水浮白煙，岩花自開落。猿鳥舊清音，風月閒樓閣。無語立斜陽，幽情入天幕。
路自中峰上，盤迴出薜蘿。到江吳地盡，隔岸越山多。古木叢青靄，遙天浸白波。下方城郭近，鐘磬雜笙歌。
嚴秦修此驛，兼漲驛前池。已種千竿竹，又栽千樹梨。四年三月半，新筍晚花時。悵望東川去，等閒題作詩。
昨日賣衣裳，今日賣衣裳。衣裳渾賣盡，羞見嫁時箱。有賣愁仍緩，無時心轉傷。故園有虜隔，何處事蠶桑。
偶得魚鳥趣，復茲水木涼。遠峰帶雨色，落日搖川光。臼中西山藥，袖裡淮南方。唯愛隱幾時，獨遊無何鄉。
都城分別後，海嶠夢魂迷。吟興疏煙月，邊情起鼓鼙。戍旗風颭小，營柳霧籠低。草檄無餘刃，難將阮瑀齊。
紫騮行且嘶，雙翻碧玉蹄。臨流不肯渡，似惜錦障泥。白雪關山遠，黃雲海戍迷。揮鞭萬里去，安得念春閨。
經年離象魏，孤宦在南荒。酒醒公齋冷，雨多歸夢長。志難酬國澤，術欠致民康。吾子應相笑，區區道未光。
那堪聞蕩子，迢遞涉關山。腸為馬嘶斷，衣從淚滴斑。愁看塞上路，詎惜鏡中顏。儻見征西雁，應傳一字還。
萬古波心寺，金山名目新。天多剩得月，地少不生塵。過櫓妨僧定，驚濤濺佛身。誰言張處士，題後更無人。
雖無先聖耳，異代得聞韶。怪石難為古，奇花不敢妖。調高非郢雪，思靜礙箕瓢。未可重吟過，雲山興轉饒。
正月今朝半，陽台信未回。水芹寒不食，山杏雨應開。世網留三宿，真源寄一杯。因聲謝猿鳥，歲晏會歸來。
漢水臨襄陽，花開大堤暖。佳期大堤下，淚向南雲滿。春風無復情，吹我夢魂散。不見眼中人，天長音信斷。
謝脁題詩處，危樓壓郡城。雨余江水碧，雲斷雪山明。錦繡來仙境，風光入帝京。恨無青玉案，何以報高情。
去國登茲樓，懷歸傷暮秋。天長落日遠，水淨寒波流。秦雲起嶺樹，胡雁飛沙洲。蒼蒼幾萬里，目極令人愁。
冠古積榮盛，當時數戟門。舊交丞相子，繼世五侯孫。長劍倚天外，短書盈萬言。秋風一送別，江上黯消魂。
無成歸故國，上馬亦高歌。況是飛鳴後，殊為喜慶多。暑銷嵩岳雨，涼吹洞庭波。莫便閒吟去，須期接盛科。
山樹落梅花，飛落野人家。野人何所有，滿瓮陽春酒。攜酒上春台，行歌伴落梅。醉罷臥明月，乘夢遊天台。
水上山沉沉，征途復繞林。途荒人行少，馬跡猶可尋。雪中獨立樹，海口失侶禽。離憂如長綫，千里縈我心。
川暗夕陽盡，孤舟泊岸初。嶺猿相叫嘯，潭嶂似空虛。就枕滅明燭，扣舷聞夜漁。鷄鳴問何處，人物是秦餘。
組綬掩衰顏，輝光裡第間。晚涼經灞水，清晝入商山。行境逢花發，彈琴見鶴還。唯應理農後，鄉老賀君閒。
孤舟方此去，嘉景稱于聞。煙盡九峰雪，雨生諸派雲。沙寒鴻鵠聚，底極龜魚分。異日誰為侶，逍遙耕釣群。
萬裏邊城遠，千山行路難。舉頭惟見月，何處是長安。漢庭無大議，戎虜幾先和。莫羡傾城色，昭君恨最多。
勞我是犍為，南征又北移。唯聞杜鵑夜，不見海棠時。在闇曾無負，含靈合有知。州人若愛樹，莫損召南詩。
秋風吹故城，城下獨吟行。高樹鳥已息，古原人尚耕。流年川暗度，往事月空明。不復嘆岐路，馬前塵夜生。
清無車馬塵，深洞百花春。鷄犬疑沾藥，耕桑似避秦。登山採樵路，臨水浣紗人。若得心無事，移家便卜鄰。
蕭灑傍回汀，依微過短亭。氣涼先動竹，點細未開萍。稍促高高燕，微疏的的螢。故園煙草色，仍近五門青。
層雲愁天低，久雨倚檻冷。絲禽藏荷香，錦鯉繞島影。心將時人乖，道與隱者靜。桐陰無深泉，所以逞短綆。
秋風離九陌，心事豈雲安。曾是求名苦，當知此去難。辛勤程自遠，寂寞夜多寒。詩句無人識，應須把劍看。
吾友昔同道，唯予今獨行。青雲期未遂，白髮鑷還生。舊隱連江色，新春聞鳥聲。休明獨不遇，何計可歸耕。
撥火垂簾夕，將暄向冷天。悶斟壺酒暖，愁聽雨聲眠。處世心悠爾，干時思索然。春光看已半，明日又藏煙。
故人具鷄黍，邀我至田家。綠樹村邊合，青山郭外斜。開筵面場圃，把酒話桑麻。待到重陽日，還來就菊花。
賈子命堪悲，唐人獨解詩。左遷今已矣，清絶更無之。畢竟吾猶許，商量眾莫疑。嘉陵四十字，一一是天資。
依佛不違親，高堂與寺鄰。問安雙樹曉，求膳一僧貧。持咒過龍廟，翻經化海人。還同惠休去，儒者亦沾巾。
早晚悟無生，頭陀不到城。雲山知夏臘，猿鳥見修行。地僻無溪路，人尋逐水聲。年年深谷裡，誰識遠公名。
春風滿禪院，師獨坐南軒。萬化見中盡，始覺靜性尊。我來契平生，目擊道自存。與師不動游，游此無跡門。
清蹕幸禪樓，前驅歷禦溝。還疑九日豫，更想六年游。聖藻輝纓絡，仙花綴冕旒。所欣延億載，寄祗慶重秋。
木落波浪動，南飛聞夜鴻。參差天漢霧，嘹唳月明風。野水蓮莖折，寒泥稻穗空。無令一行侶，相失五湖中。
閒立津橋上，寒光動遠林。皇宮對嵩頂，清洛貫城心。雪路初晴出，人家向晚深。自從王在鎬，天寶至如今。
綸閣知孤直，翻論北巷賢。且縻蓮幕裡，會致玉階前。洙泗秋微動，龜蒙月正圓。元戎軍務息，清句待君聯。
鳳凰所宿處，月映孤桐寒。槁葉零落盡，空柯蒼翠殘。虛心誰能見，直影非無端。響發調尚苦，清商勞一彈。
覊旅知交態，淹留見俗情。衰顏聊自哂，小吏最相輕。去國哀王粲，傷時哭賈生。狐狸何足道，豺虎正縱橫。
南國宴佳賓，交情老倍親。月慚紅淚燭，花笑白頭人。寶瑟縆余怨，瓊枝不讓春。更聞歌子夜，桃李艷妝新。
洛陽昔陷沒，胡馬犯潼關。天子初愁思，都人慘別顏。清笳去宮闕，翠蓋出關山。故老仍流涕，龍髯幸再攀。
古蹟是何王，平身入石房。遠村通後徑，一郡隔前岡。晝靜唯禪客，春來有女郎。獨醒回不得，無事可焚香。
晴川倚落暉，極目思依依。野色寒來淺，人家亂後稀。久貧身不達，多病意長違。還有漁舟在，時時夢裡歸。
愁眼看霜露，寒城菊自花。天風隨斷柳，客淚墮清笳。水淨樓陰直，山昏塞日斜。夜來歸鳥盡，啼殺後棲鴉。
悔繫腰間綬，翻為膝下愁。那堪漢水遠，更值楚山秋。新橘香官舍，征帆拂縣樓。王城不敢住，豈是愛荊州。
楊柳春江上，東風一棹輕。行囊歸客興，尊酒故人情。畫史名當代，聲華重兩京。臨岐分手處，無奈別離生。
金榜開青瑣，驕奢半隱淪。玉簫惟送酒，羅袖愛留賓。竹館煙催暝，梅園雪誤春。滿朝辭賦客，儘是入林人。
玉輦下離宮，瓊樓上半空。方巡五年狩，更闢四門聰。井邑觀秦野，山河念禹功。停鑾留睿作，軒檻起南風。
遠出白雲中，長年聽不同。清聲縈亂石，寒色入長空。掛壁聊成雨，穿林別起風。溫泉非爾數，源發在深空。
轉蓬方不定，落羽自驚弦。山水一為別，歡娛復幾年。離亭暗風雨，征路入雲煙。還因北山徑，歸守東陂田。
離離麥擢芒，楚客意偏傷。波上旅愁起，天邊歸路長。孤橈投楚驛，殘月在淮檣。外杜三千里，誰人數雁行。
西望香爐雪，千峰晚色新。白頭悲作吏，黃紙苦催人。多負登山屐，深藏漉酒巾。傷心公府內，手板日相親。
別館分周國，歸驂入漢京。地連函谷塞，川接廣陽城。望迥樓台出，途遙煙霧生。莫言長落羽，貧賤一交情。
得意今如此，清光不可攀。臣心堯日下，鄉思楚雲間。楊柳依歸棹，芙蓉棲舊山。采蘭兼衣錦，何似買臣還。
虜騎三秋入，關雲萬里平。雪似胡沙暗，冰如漢月明。高闕銀為闕，長城玉作城。節旄零落盡，天子不知名。
禁園紆睿覽，仙棹葉時游。洛北風花樹，江南彩畫舟。芳生蘭蕙草，春入鳳凰樓。興盡離宮暮，煙光起夕流。
幾界瞢農桑，凶年竟失鄉。朽關生濕菌，傾屋照斜陽。雨水淹殘臼，葵花壓倒牆。明時豈致此，應自負蒼蒼。
騷人久不出，安得國風清。擬掘孤墳破，重教大雅生。皇天高莫問，白酒恨難平。悒怏寒江上，誰人知此情。
參差垂玉闕，舒捲映蘭宮。珠光搖素月，竹影亂清風。彩散銀鉤上，文斜桂戶中。惟當雜羅綺，相與媚房櫳。
泗上未休兵，壺關事可驚。流年催我老，遠道念君行。殘雪臨晴水，寒梅發故城。何當食新稻，歲稔又時平。
落月臨古渡，武昌城未開。殘燈明市井，曉色辨樓台。雲自蒼梧去，水從嶓塚來。芳洲號鸚鵡，用記禰生才。
君逐雲山去，人間又絶蹤。半湖乘早月，中路入疏鐘。秋盡草蟲急，夜深山雨重。平生心未已，豈得更相從。
幽棲一畝宮，清峭似山峰。鄰里不通徑，俸錢唯買松。野人時寄宿，谷鳥自相逢。朝路床前是，誰知曉起慵。
外事因慵廢，中懷與靜期。尋泉上山遠，看筍出林遲。白石磨樵斧，青竿理釣絲。澄清深淺好，最愛夕陽時。
良人猶遠戍，耿耿夜閨空。繡戶流宵月，羅幃坐晚風。魂飛沙帳北，腸斷玉關中。尚自無消息，錦衾那得同。
長安交遊者，貧富各有徒。親朋相過時，亦各有以娛。陋室有文史，高門有笙竽。何能辨榮悴，且欲分賢愚。
河漢有秋意，南宮生早涼。玉漏殘杳杳，雲闕更蒼蒼。華燈發新焰，輕煙浮夕香。顧跡知為忝，束帶愧周行。
飛燕倚身輕，爭人巧笑名。生君棄妾意，增妾怨君情。日落昭陽殿，秋來長信城。寥寥金殿裡，歌吹夜無聲。
馬汗踏成泥，朝馳幾萬蹄。雪中行地角，火處宿天倪。塞迥心常怯，鄉遙夢亦迷。那知故園月，也到鐵關西。
空水潮色淨，澹然湖上心。舳艫輕且進，汀洲如可尋。秋風洄溯險，落日波濤深。寂寞武陵去，中流方至今。
滿閣終南色，清宵獨倚欄。風高斜漢動，葉下曲江寒。帝裡求名老，空門見性難。吾師無一事，不似在長安。
欲布如膏勢，先聞動地雷。雲龍相得起，風電一時來。霢霂農桑野，冥濛楊柳台。何人待晴暖，庭有牡丹開。
阮宅閒園暮，窗中見樹陰。樵歌依野草，僧語過長林。鳥向花間井，人彈竹裡琴。自嫌身未老，已有住山心。
安南千萬里，師去趣何長。鬢有炎州雪，心為異國香。退牙山象惡，過海布帆荒。早作歸吳計，無忘父母鄉。
嵐霧今朝重，江山此地深。灘聲秋更急，峽氣曉多陰。望闕雲遮眼，思鄉雨滴心。將何慰幽獨，賴此北窗琴。
青樓掛明鏡，臨照不勝悲。白髮今如此，人生能幾時。秋風下山路，明月上春期。嘆息君恩盡，容顏不可思。
曾宰西畿縣，三年馬不肥。債多平劍與，官滿載書歸。邊雪藏行徑，林風透臥衣。靈州聽曉角，客館未開扉。
論文意有違，寒雨灑行衣。南渡久誰語，後吟今獨歸。河帆因樹落，沙鳥背潮飛。若值雲門侶，多因宿翠微。
閒居無勝事，公幹臥來心。門靜秋風晚，人稀古巷深。花疏籬菊色，葉減井梧陰。賴有斯文在，時時得強尋。
紫陌夜來雨，南山朝下看。戟枝迎日動，閣影助松寒。瑞氣轉綃縠，游光泛波瀾。禦溝新柳色，處處拂歸鞍。
步步出塵氛，溪山別是春。壇邊時過鶴，棋處寂無人。訪古碑多缺，探幽路不真。翻疑歸去晚，清世累移晨。
離袂翠華滿，晨羞欲早行。春風生楚樹，曉角發隋城。野靄濕衣彩，江鴻增客情。征途不用戒，坐見白波清。
江水向涔陽，澄澄寫月光。鏡圓珠溜徹，弦滿箭波長。沉鈎搖兔影，浮桂動丹芳。延照相思夕，千里共沾裳。
何處積鄉愁，天涯聚亂流。岸長群岫晚，湖闊片帆秋。買酒過漁舍，分燈與釣舟。瀟湘見來雁，應念獨邊游。
舊井依舊城，寒水深洞徹。下看百餘尺，一鏡光不滅。素綆久未垂，清涼尚含潔。豈能無汲引，長訝君恩絶。
節高終不起，死戀九華山。聖主情何切，孤雲性本閒。名傳中國外，墳在亂松間。依約曾棲處，斜陽鳥自還。
應為西陂好，金錢罄一餐。飯抄雲子白，瓜嚼水精寒。無計回船下，空愁避酒難。主人情爛熳，持答翠琅玕。
寧親為令子，似舅即賢甥。別路經花縣，還鄉入錦城。山臨青塞斷，江向白雲平。獻賦何時至，明君憶長卿。
謬官辭獲免，濫獄會平反。遠與故人別，龍鍾望所言。陰天寒不雨，古木夜多猿。老病北歸去，餘年學灌園。
寥寥空山岑，冷冷風松林。流月垂鱗光，懸泉揚高音。希夷周先生，燒香調琴心。神力盈三千，誰能還黃金。
展禽抱純粹，滅跡和光塵。高情貴軒冕，降志救世人。百行既無點，三黜道彌真。信謂德超古，豈惟言中倫。
無家自身在，時得到蓮宮。秋覺暑衣薄，老知塵世空。幽情憐水石，野性任萍蓬。是處堪閒坐，與僧行止同。
五城初罷講，海上憶閒行。觸雪麻衣靜，登山竹錫輕。天寒岳寺出，日晚島泉清。坐與幽期遇，何人識此情。
重九臨商節，登高出漢宮。正逢萸實滿，還對菊花叢。霽雲開就日，仙藻麗秋風。微臣預在鎬，竊抃遂無窮。
結束佐戎旃，河西住幾年。隴頭隨日去，磧裡寄星眠。水近沙連帳，程遙馬入天。聖朝思上策，重待奏安邊。
詩家會詩客，池閣曉初晴。鳥盡山中語，琴多譜外聲。映花相勸酒，入洞各題名。疏野常如此，誰人信在城。
阿嬌年未多，體弱性能和。怕重愁拈鏡，憐輕喜曳羅。臨津雙洛浦，對月兩嫦娥。獨有荊王殿，時時暮雨過。
仙人掌中住，生有上天期。已廢燒丹處，猶多種杏時。養龍于淺水，寄鶴在高枝。得道復無事，相逢盡日棋。
六月襄山道，三星漢水邊。求凰應不遠，去馬剩須鞭。野店愁中雨，江城夢裡蟬。襄陽多故事，為我訪先賢。
繞巷夾溪紅，蕭條逐北風。別林遺宿鳥，浮水載鳴蟲。石小埋初盡，枝長落未終。帶霜書麗什，閒讀白雲中。
共喜年華好，來游水石間。煙容開遠樹，春色滿幽山。壺酒朋情洽，琴歌野興閒。莫愁歸路暝，招月伴人還。
自笑走紅塵，流年舊復新。東風半夜雨，南國萬家春。失計拋魚艇，何門化涸鱗。是誰添歲月，老卻暗投人。
山半古招提，空林雪月迷。亂流分石上，斜漢在松西。雲集寒庵宿，猿先曉磬啼。此心如了了，即此是曹溪。
南去遠驅逐，三湘五月行。巴山雪水下，楚澤火雲生。向野聊中飯，乘涼探暮程。離懷不可說，已迫峽猿聲。
南北信多岐，生涯半別離。地窮山盡處，江泛水寒時。露曉蒹葭重，霜晴橘柚垂。無勞促回楫，千里有心期。
隴城秋月滿，太守待停歌。與鶴來松杪，開煙出海波。氣籠星欲盡，光滿露初多。若遣山僧說，高明不可過。
妾有盤龍鏡，清光常晝發。自從生塵埃，有若霧中月。愁來試取照，坐嘆生白髮。寄語邊塞人，如何久離別。
數叢如雪色，一旦冒霜開。寒蕊差池落，清香斷續來。思深含別怨，芳謝惜年催。千里難同賞，看看又早梅。
澤潞西邊路，蘭橈北去人。出門誰恨別，投分不緣貧。杯酒從年少，知音在日新。東湖發詩意，夏卉竟如春。
鄒子譚天歲，黃童對日年。求真初作傳，煉魄已成仙。鶴駕迎緱嶺，星橋下蜀川。逢君竹林客，相對弄清弦。
孤鶴長松顛，獨宿萬岩雨。龍湫在石腳，引袂時一取。驚風折喬木，飛焰獵窗戶。半夜霹靂聲，高齋有人語。
正月符嘉節，三春玩物華。忘懷寄尊酒，陶性狎山家。柳翠含煙葉，梅芳帶雪花。光陰不相借，遲遲落景斜。
身閒白日長，何處不尋芳。山崦登樓寺，谿灣泊晚檣。洞花蜂聚蜜，岩柏麝留香。若指求仙路，劉郎學阮郎。
寄居江島邊，閒詠見秋殘。草白牛羊瘦，風高猿鳥寒。檢方醫故疾，挑薺備中餐。時復停書卷，鉏莎種木蘭。
舊山長繫念，終日臥邊亭。道路知已遠，夢魂空再經。秋泉涼好引，乳鶴靜宜聽。獨上高樓望，蓬身且未寧。
當風橫去幰，臨水卷空帷。北土鞦韆罷，南朝祓禊歸。花情羞脈脈，柳意悵微微。莫嘆佳期晚，佳期自古稀。
道為謀書重，名因賦頌雄。禮闈曾擢桂，憲府舊乘驄。流水生涯盡，浮雲世事空。唯餘舊台柏，蕭瑟九原中。
駟馬映花枝，人人夾路窺。離心且莫問，春草自應知。不謂青雲客，猶思紫禁時。別君能幾日，看取鬢成絲。
閒思王道者，逸格世難群。何處眠青嶂，從來愛白雲。酒沽應獨醉，藥熟許誰分。正作趨名計，如何得見君。
躋險入幽林，翠微含竹殿。泉聲無休歇，山色時隱見。潮來雜風雨，梅落成霜霰。一從方外游，頓覺塵心變。
相訪多衝雨，由來德有鄰。捲簾繁暑退，濕樹一蟬新。道在誰為主，吾衰自有因。只應江海上，還作狎鷗人。
青溪勝桐廬，水木有佳色。山貌日高古，石容天傾側。彩鳥昔未名，白猿初相識。不見同懷人，對之空嘆息。
驅羸多自感，煙草遠郊平。鄉路幾時盡，旅人終日行。渡邊寒水驛，山下夕陽城。蕭索更何有，秋風兩鬢生。
塵飛不到空，露濕翠微宮。鶴影石橋月，簫聲松殿風。綠毛辭世女，白髮入壺翁。借問燒丹處，桃花幾遍紅。
道德吾君重，含貞本去華。因知煉神骨，何必在煙霞。棋散庭花落，詩成海月斜。瀛洲舊仙侶，應許寄丹砂。
每病風騷路，荒涼人莫游。惟君還似我，成癖未能休。舍寐緣孤月，忘形為九秋。垂名如不朽，那恨雪生頭。
四遠參尋遍，修行卻不行。耳邊無俗語，門外是前生。塔見移來影，鐘聞過去聲。一齋唯默坐，應笑我營營。
君行別老親，此去苦家貧。藻鏡留連客，江山憔悴人。秋風楚竹冷，夜雪鞏梅春。朝夕高堂念，應宜彩服新。
蕭蕭鳴夜角，驅馬背城濠。雨後寒流急，秋來朔吹高。三山期望海，八月欲觀濤。幾日西陵路，應逢謝法曹。
欲成雲海別，一夜夢天涯。白浪緣江雨，青山繞縣花。風標當劇部，冠帶稱儒家。去矣謝親愛，知予發已華。
昔年居漢水，日醉習家池。道勝跡常在，名高身不知。欲依天目住，新自始寧移。生事曾無長，惟將白接蘺。
多難分離久，相思每淚垂。夢歸殘月曉，信到落花時。未必乖良會，何當有後期。那堪樓上望，煙水接天涯。
有計自安業，秋風罷苦吟。買山兼種竹，對客更彈琴。煙起藥園晚，杵聲松院深。閒眠得真性，惆悵舊時心。
客過當涂縣，停車訪舊遊。謝公山有墅，李白酒無樓。採石花空發，烏江水自流。夕陽誰共感，寒鷺立汀洲。
結構何峰是，喧閒此地分。石樑高瀉月，樵路細侵雲。偃臥蛟螭室，希夷鳥獸群。近知西嶺上，玉管有時聞。
弱羽怯孤飛，投檐幸所依。啣環唯報德，賀廈本知歸。紅觜休爭顧，丹心自識機。從來攀鳳足，生死戀光輝。
霜月靜幽居，閒吟夢覺初。秋深夜迢遞，年長意蕭疏。海上歸難遂，人間事盡虛。賴師方便語，漸得識真如。
聖代無邪觸，空林獬豸歸。誰知隴山鳥，長繞玉樓飛。風雨依山急，雲泉入郭微。無同昔年別，別後寄書稀。
身慵難勉強，性拙易遲回。布被辰時起，柴門午後開。忙驅能者去，閒逐鈍人來。自喜誰能會，無才勝有才。
蕭索漳江北，何人慰寂寥。北風人獨立，南國信空遙。燒塢新雲白，漁家眾木凋。所思不可見，行雁在青霄。
回步游三洞，清心禮七真。飛符超羽翼，禁火醮星辰。殘藥沾鷄犬，靈香出鳳麟。壺中無窄處，願得一容身。
展轉復展轉，所思安可論。夜涼難就枕，月好重開門。霜殺百草盡，蛩歸四壁根。生來苦章句，早遇至公言。
廉問帝難人，朝廷輟重臣。入山初有雪，登路正無塵。去國鳴騶緩，經雲住旆頻。千峰與萬木，清聽雨情新。
清淨此道宮，層台復倚空。偶時三伏外，列席九霄中。平視雲端路，高臨樹杪風。自憐榮末座，前日別池籠。
萬里客南遷，孤城漲海邊。瘴雲秋不斷，陰火夜長然。月上行虛市，風回望泊船。知君還自潔，更為酌貪泉。
麈尾與筇杖，幾年離石壇。梵余林雪厚，棋罷岳鐘殘。開卷喜先悟，漱瓶知早寒。衡陽寺前雁，今日到長安。
琴當秋夜聽，況是洞中人。一指指應法，一聲聲爽神。寒蟲臨砌急，清吹裊燈頻。何必鐘期耳，高閒自可親。
君莫嫌醜婦，醜婦死守貞。山頭一怪石，長作望夫名。鳥有並翼飛，獸有比肩行。丈夫不立義，豈如鳥獸情。
淵明遺愛處，山芥綠芳初。玩此春陰色，猶滋夜雨餘。隔溪煙葉小，覆石雪花舒。采采還相贈，瑤華信不如。
遙憶新安舊，扁舟往複還。淺深看水石，來往逐雲山。到縣余花在，過門五柳閒。東征隨子去，俱隱薜蘿間。
慘慘寒城望，將軍下世時。高墉暮草遍，大樹野風悲。壁壘今惟在，勛庸近可思。蒼然古溪上，川逝共淒其。
隴山飛落葉，隴雁度寒天。愁見三秋水，分為兩地泉。西流入羌郡，東下向秦川。征客重迴首，肝腸空自憐。
朔風吹寒塞，胡沙千萬里。陳雲出岱山，孤月生海水。決勝方求敵，銜恩本輕死。蕭蕭牧馬鳴，中夜拔劍起。
金釵淪劍壑，茲地似花台。油壁何人值，錢塘度曲哀。翠餘長染柳，香重欲薰梅。但道行雲去，應隨魂夢來。
亦知戍不返，秋至拭清砧。已近苦寒月，況經長別心。寧辭搗熨倦，一寄塞垣深。用盡閨中力，君聽空外音。
符傳有光輝，喧喧出帝畿。東鄰借山水，南陌駐驂騑。握手涼風至，當歌秋日微。高幨去勿緩，人吏待霜威。
卻到歌吟地，閒門草色中。百年流水盡，萬事落花空。繐帳扃秋月，詩樓鎖夜蟲。少微何處墮，留恨白楊風。
居士近依僧，青山結茅屋。疏鬆映嵐晚，春池含苔綠。繁華冒陽嶺，新禽響幽谷。長嘯攀喬林，慕茲高世躅。
王子賓仙去，飄颻笙鶴飛。徒聞滄海變，不見白雲歸。天路何其遠，人間此會稀。空歌日雲幕，霜月漸微微。
長安銅雀鳴，秋稼與雲平。玉燭調寒暑，金風報順成。川原呈上瑞，恩澤賜閒行。欲反重城掩，猶聞歌吹聲。
高跡何來此，遊方漸老身。欲投蓮岳夏，初過竟陵春。錫影離雲遠，衣痕拂蘚新。無言即相別，此處不迷津。
人生除泛海，便到洞庭波。駕浪沉西日，吞空接曙河。虞巡竟安在，軒樂詎曾過。唯有君山下，狂風萬古多。
殿中日相命，開尊話舊時。余鐘催鳥絶，積雪阻僧期。林靜寒光遠，天陰曙色遲。今夕復何夕，人謁去難追。
五嶺天無雁，三巴客問津。紛紛輕漢暮，漠漠暗江春。青草連湖岸，繁花憶楚人。芳菲無限路，幾夜月明新。
鴉散陵樹曉，筵開繐帳空。嬋娟寵休妒，歌舞怨來同。往事與塵化，新愁生曲終。回軒葉正落，寂寞聽秋風。
西母一杯酒，空言浩劫春。英雄歸厚土，日月照閒人。衰草珠璣塚，冷灰龍鳳身。茂陵驪岫晚，過者暗傷神。
大化終華頂，靈蹤示玉泉。由來負高尚，合向好山川。洞壑藏諸怪，杉松列瘦煙。千秋空樹影，猶似覆長禪。
交臂多相共，風流憶此人。海翻移裡巷，書蠹積埃塵。奉佛棲禪久，辭官上疏頻。故來分半宅，惟是舊交親。
落葉春風起，高城煙霧開。雜花分戶映，嬌燕入檐回。一見能傾產，虛懷只愛才。鹽官雖絆驥，名是漢庭來。
相逢空握手，往事不堪思。見少情難盡，愁深語自遲。草生分路處，雨散出山時。強得寬離恨，唯當說後期。
客行皆有為，師去是閒游。野望攜金策，禪棲寄石樓。山深松翠冷，潭靜菊花秋。幾處題青壁，袈裟濺瀑流。
一葉一竿竹，眉須雪欲零。陸應無祖業，香必是伊腥。兒亦名魚鷓，歌稱我洞庭。回頭深自愧，舊業近滄溟。
山稱明月好，月出遍山明。要上諸峰去，無妨半夜行。白猿真雪色，幽鳥古琴聲。吾子居來久，應忘我在城。
天不與人言，禍福能自至。水火雖活人，暫不得即死。蹈之焚斯須，憑之溺容易。水火與禍福，豈有先言耳。
萬里辭三殿，金陵到舊居。文星出西掖，卿月在南徐。故里驚朝服，高堂捧詔書。暫容乘駟馬，誰許戀鱸魚。
酌此杯中物，茱萸滿把秋。今朝將送別，他日是忘憂。世亂方多事，年加易得愁。政成頻一醉，亦未減風流。
霜薄東南地，江楓落未齊。眾山離楚上，孤棹宿吳西。渚客留僧語，籠猿失子啼。到家冬即是，荷盡若耶溪。
一自虎掊得，清聲四遠流。眾人憐爾處，長夜洗心頭。出谷花隨去，背岩猿下偷。林邊落江徼，風起雨翛翛。
平蕪望已極，況復倚凌歊。江截吳山斷，天臨楚澤遙。雲帆高出樹，水市迥分橋。立久斜陽盡，無言似寂寥。
一坐西林寺，從來未下山。不因尋長者，無事到人間。宿雨愁為客，寒花笑未還。空懷舊山月，童子唸經閒。
為戀巴江好，無辭瘴霧蒸。縱能朝杜宇，可得值蒼鷹。石小虛填海，蘆銛未破矰。知來有乾鵲，何不向雕陵。
幽深足暮蟬，驚覺石床眠。瀑布五千仞，草堂瀑布邊。壇松涓滴露，岳月泬寥天。鶴過君須看，上頭應有仙。
歷歷四弦分，重來上界聞。玉盤飛夜雹，金磬入秋雲。隴霧笳凝水，砂風雁咽群。不堪天塞恨，青塚是昭君。
侯家大道傍，蟬噪樹蒼蒼。開鎖洞門遠，捲簾官舍涼。欄圍紅藥盛，架引綠蘿長。永日一欹枕，故山雲水鄉。
曹公迷楚澤，漢帝出平城。涿鹿妖氛靜，丹山霽色明。類煙飛稍重，方雨散還輕。倘入非熊兆，寧思玄豹情。
適楚豈吾願，思歸秋向深。故人江樓月，永夜千里心。葉落覺鄉夢，鳥啼驚越吟。寥寥更何有，斷續空城砧。
獨思賢王府，遂作豫章行。雄鎮廬霍秀，高秋江漢清。見聞驚苦節，艱故傷遠情。西邸延嘉士，遺才得正平。
薄晚支頤坐，中宵枕臂眠。一從身去國，再見日周天。老度江南歲，春拋渭北田。潯陽來早晚，明日是三年。
求歸方有計，惜別更堪愁。上馬江城暮，出郊山戍秋。暗銷何限事，白盡去年頭。莫怪頻惆悵，異鄉難再游。
人過梅嶺上，歲歲北風寒。落日孤舟去，青山萬里看。猿聲湘水靜，草色洞庭寬。已料生涯事，只應持釣竿。
瀟湘多勝異，宗社久裴回。兄弟同遊去，幽奇盡采來。只應求妙唱，何以示寒灰。上國攜歸後，唯呈不世才。
紫塞曉屯兵，黃沙披甲臥。戰鼓聲未齊，烏鳶已相賀。燕然山上雲，半是離鄉魂。衛霍待富貴，豈能無乾坤。
籍通金馬門，家在銅駝陌。省闥晝無塵，宮樹朝凝碧。荒街淺深轍，古渡潺湲石。唯有嵩丘雲，堪誇早朝客。
莫怪苦吟遲，詩成鬢亦絲。鬢絲猶可染，詩病卻難醫。山暝雲橫處，星沈月側時。冥搜不可得，一句至公知。
暮蟬不可聽，落葉豈堪聞。共是悲秋客，那知此路分。荒城背流水，遠雁入寒雲。陶令門前菊，餘花可贈君。
扁舟水淼淼，曲岸復長塘。古寺春山上，登樓憶故鄉。雲煙橫極浦，花木擁迴廊。更有思歸意，晴明陟上方。
五色憐鳳雛，南飛適鷓鴣。楚人不相識，何處求椅梧。去去日千里，茫茫天一隅。安能與斥鷃，決起但槍榆。
語玄人不到，星漢在靈空。若使無良遇，虛言有至公。月明千嶠雪，灘急五更風。此際若吟力，分將造化功。
吏散重門掩，僧來閉閣閒。遠心馳北闕，春興寄東山。草長風光裡，鶯喧靜默間。芳辰不可住，惆悵暮禽還。
柱史靜開筵，所思何地偏。故人為縣吏，五老遠峰前。賓榻寒侵樹，公庭夜落泉。會當隨假務，一就白雲禪。
溫液吐涓涓，跳波急應弦。簪裾承睿賞，花柳發韶年。聖酒千鐘洽，宸章七曜懸。微臣從此醉，還似夢鈞天。
出送東方騎，行安南楚人。城池春足雨，風俗夜迎神。郢路逢歸客，湘川問去津。爭看使君度，皂蓋雪中新。
提筐紅葉下，度日采蘼蕪。掬翠香盈袖，看花憶故夫。葉齊誰復見，風暖恨偏孤。一被春光累，容顏與昔殊。
匹馬西遊日，從吳又轉荊。風雷幾夜坐，山水半年行。夢永秋燈滅，吟余曉露明。良時不我與，白髮向秦生。
春風歸戚裡，曉日上花枝。清管新鶯發，重門細柳垂。經過千騎客，調笑五陵兒。何事靈台客，狂歌自不知。
深謝高科客，名氈寄惠重。靜思生朔漠，和雪長蒙茸。折坐資禪悅，鋪眠減病容。他年從破碎，擔去臥孤峰。
慇勤趙公子，良夜竟相留。朗月生東海，仙娥在北樓。酒闌珠露滴，歌迥石城秋。本為愁人設，愁人到曉愁。
石屏苔色涼，流水繞祠堂。巢鵲疑天漢，潭花似鏡妝。神來雲雨合，神去蕙蘭香。不復聞雙佩，山門空夕陽。
昨日三峰尉，今朝萬里人。平生任孤直，豈是不防身。海霧多為瘴，山雷乍作鄰。遙憐北戶月，與子獨相親。
絶塞臨光祿，孤營佐貳師。鐵衣山月冷，金鼓朔風悲。都護徵兵日，將軍破虜時。揚鞭玉關道，迴首望旌旗。
九折朱輪動，三巴白露生。蕙蘭秋意晚，關塞別魂驚。寶瑟連宵怨，金罍盡醉傾。旄頭星未落，分手轆轤鳴。
東園長新筍，映日復穿籬。迸出依青嶂，攢生伴綠池。色因林向背，行逐地高卑。但恐春將老，青青獨爾為。
荊台呈妙舞，雲雨半羅衣。裊裊腰疑折，褰褰袖欲飛。霧輕紅躑躅，風艷紫薔薇。強許傳新態，人間弟子稀。
竹少竹更重，碧鮮疆更名。有欄常憑立，無徑獨穿行。夕月陰何亂，春風葉盡輕。已聞圖畫客，兼寫薛先生。
人少庭宇曠，夜涼風露清。槐花滿院氣，松子落階聲。寂寞挑燈坐，沉吟蹋月行。年衰自無趣，不是厭承明。
搖搖歌扇舉，悄悄舞衣輕。引笛秋臨塞，吹沙夜繞城。向峰迴雁影，出峽送猿聲。何似琴中奏，依依別帶情。
百花結成子，春物舍我去。流年惜不得，獨坐空閨暮。心自有所待，甘為物華誤。未必千黃金，買得一人顧。
糟床帶松節，酒膩肥如羜。滴滴連有聲，空疑杜康語。開眉既壓後，染指偷嘗處。自此得公田，不過渾種黍。
一詔群公起，移山四海聞。因知丈夫事，須佐聖明君。白酒全傾瓮，蒲輪半載雲。從茲居諫署，筆硯幾人焚。
霜鍤破桐陰，青絲試淺深。月輪開地脈，鏡面寫天心。碧甃花千片，香泉乳百尋。欲知爭汲引，聽取轆轤音。
碧落桂含姿，清秋是素期。一年逢好夜，萬里見明時。絶域行應久，高城下更遲。人間系情事，何處不相思。
勝境宜長望，遲春好散愁。關連四塞起，河帶八川流。復磴承香閣，重岩映綵樓。為臨溫液近，偏美聖君游。
新溜滿澄陂，圓荷影若規。風來香氣遠，日落蓋陰移。魚戲排緗葉，龜浮見綠池。魏朝難接采，楚服但同披。
棲碧思吾友，庭鶯百囀時。唯應一處住，方得不相思。雲水淹門閫，春雷在樹枝。平生無限事，不獨白雲知。
七百里山水，手中楖慄粗。松生師坐石，潭滌祖傳盂。長擬老岳嶠，又聞思海湖。惠能同俗姓，不是嶺南盧。
江漢久分路，京關重聚吟。更為他夜約，方盡昔年心。月隔明河遠，花藏宿鳥深。無眠將及曙，多是說山陰。
白首過遺廟，朱輪入故城。已慚聯左揆，猶喜抗前旌。曳履忘年舊，彈冠久要情。重看題壁處，豈羡棄繻生。
古廟積煙蘿，威靈及物多。因知曹孟德，爭奈此公何。樹古雷痕剝，碑荒篆畫訛。今朝冥禱祝，只望息干戈。
莫惜三更坐，難銷萬里情。同看一片月，俱在廣州城。淚逐金波滿，魂隨夜鵲驚。支頤鄉思斷，無語到鷄鳴。
陰宮何處淵，到此洞潺湲。敲碎一輪月，熔銷半段天。響高吹谷動，勢急噴雲旋。料得深秋夜，臨流盡古仙。
出戶繁星盡，池塘暗不開。動衣涼氣度，遰樹遠聲來。燈外初行電，城隅偶隱雷。因知謝文學，曉望比塵埃。
曉霽憑虛檻，雲山四望通。地盤江岸絶，天映海門空。樹色連秋靄，潮聲入夜風。年年此光景，催盡白頭翁。
中峰曾到處，題記沒蒼苔。振錫傳深谷，翻經想舊台。蒼松臨砌偃，驚鹿驀溪來。內殿評詩切，身回心未回。
嫩綠與老碧，森然庭砌中。坐銷三伏景，吟起數竿風。葉影重還密，梢聲遠或通。更期春共看，桃映小花紅。
坦腹江亭暖，長吟野望時。水流心不競，雲在意俱遲。寂寂春將晚，欣欣物自私。故林歸未得，排悶強裁詩。
通莊抵舊裡，溝水泣新知。斷雲飄易滯，連露積難披。素風啼迥堞，驚月繞疏枝。無力勵短翰，輕舉送長離。
大內曾持論，天南化俗行。舊房山雪在，春草岳陽生。曉了蓮經義，堪任寶蓋迎。王侯皆護法，何寺講鐘鳴。
北極嚴氣升，南至溫風謝。調絲競短歌，拂枕憐長夜。帷橫雙翡翠，被捲兩鴛鴦。婉態不自得，宛轉君王床。
人中林下現，名自有閒忙。建業紅塵熱，棲霞白石涼。倚身檉幾穩，灑面瀑流香。不似高齋裡，花連竹影長。
習靜心方泰，勞生事漸稀。可憐安穩地，舍此欲何歸。一雙垂翅鶴，數首解嘲文。總是迂閒物，爭堪伴相君。
但能一官適，莫羡五侯尊。山色垂趨府，潮聲自到門。緣塘剡溪路，映竹五湖村。王謝登臨處，依依今尚存。
世亂信難通，鄉心日萬重。弟兄皆向善，天地合相容。大野陰雲重，連城殺氣濃。家山白雲裡，臥得最高峰。
囊空心亦空，城郭去騰騰。眼作麼是眼，僧誰識此僧。歇隈紅樹久，笑看白雲崩。已有天台約，深秋必共登。
靜裡層層石，潺湲到鶴林。流回出幾洞，源遠歷千岑。寒助空山月，清兼此夜心。幽人聽達曙，相和蘚床吟。
金覊映驌驦，後騎佩幹將。把酒春城晚，鳴鞭曉路長。帶冰新溜澀，間雪早梅香。明日懷賢處，依依御史床。
總是玲瓏竹，兼藏淺漫溪。沙平深見底，石亂不成泥。煙火遙村落，桑麻隔稻畦。此中如有問，甘被到頭迷。
荒居無四鄰，誰肯訪來頻。古樹秋中葉，他鄉病裡身。雁聲風送急，螢影月流新。獨為成名晚，多慚見友人。
城晚通雲霧，亭深到芰荷。吏人橋外少，秋水席邊多。近屬淮王至，高門薊子過。荊州愛山簡，吾醉亦長歌。
漸見風沙暗，蕭關欲到時。兒童能探火，婦女解縫旗。川絶銜魚鷺，林多帶箭麋。暫來戎馬地，不敢苦吟詩。
九門思諫諍，萬里采風謡。關外逢秋月，天涯過晚潮。雁飛雲杳杳，木落浦蕭蕭。空怨他鄉別，回舟暮寂寥。
少睡多愁客，中宵起望鄉。沙明連浦月，帆白滿船霜。近海江彌闊，迎秋夜更長。煙波三十宿，猶未到錢唐。
息駕非窮途，未濟豈迷津。獨立大河上，北風來吹人。雪霜自茲始，草木當更新。嚴冬不肅殺，何以見陽春。
鳥鳴桑葉間，葉綠條復柔。攀看去手近，放下長長鈎。黃花蓋野田，白馬少年游。所念豈回顧，良人在高樓。
屋在瀑泉西，茅檐下有溪。閉門留野鹿，分食養山鷄。桂熟長收子，蘭生不作畦。初開洞中路，深處轉松梯。
曉月難為光，愁人難為腸。誰言春物榮，獨見葉上霜。雕鶚失勢病，鷦鷯假翼翔。棄置復棄置，情如刀劍傷。
習坎疏丹壑，朝宗合紫微。三山巨鰲湧，萬里大鵬飛。樓寫春雲色，珠含明月輝。會因添霧露，方逐眾川歸。
汀洲白蘋草，柳惲乘馬歸。江頭楂樹香，岸上蝴蝶飛。酒杯若葉露，玉軫蜀桐虛。朱樓通水陌，沙暖一雙魚。
樟亭去已遠，來上虎頭岩。灘急水移棹，山迴風滿帆。石梯迎雨滑，沙井落潮醎。何以慰行旅，如公書一緘。
舊許星車轉，神京祖帳開。斷煙傷別望，零雨送離杯。辭燕依空繞，賓鴻入聽哀。分襟與秋氣，日夕共悲哉。
一望蒲城路，關河氣象雄。樓台山色裡，楊柳水聲中。思起懷吳客，行斜向磧鴻。我來尋古蹟，唯見舜祠風。
金鼎屬元方，瑣闈連季常。畏盈聊出守，分命乃維良。曉騎辭朝遠，春帆向楚常。賢哉謙自牧，天下詠餘芳。
數里聞寒水，山家少四鄰。怪禽啼曠野，落日恐行人。初月未終夕，邊烽不過秦。蕭條桑柘外，煙火漸相親。
百蟲聲裡坐，夜色共冥冥。遠憶諸峰頂，曾棲此性靈。月華澄有象，詩思在無形。徹曙都忘寢，虛窗日照經。
千里雪山開，沱江春水來。駐帆雲縹緲，吹管鶴裴回。身外流年駛，尊前落景催。不應歸棹遠，明月在高台。
何須鑿井飲，門占古溪居。寂寞苔床臥，寒虛玉柄書。有期登白閣，又得賞紅蕖。清淺蒲根水，時看鷺啄魚。
邠郊泉脈動，落日上城樓。羊馬水草足，羌胡帳幕稠。射鵰過海岸，傳箭怯邊州。何事歸朝將，今年又拜侯。
衣揮京洛塵，完璞伴歸人。故國青山遍，滄江白髮新。鄰荒收酒幔，屋古布苔茵。不用通名姓，漁樵共主賓。
大一今何處，登堂似昔時。曾蒙金印印，得異野乾兒。影束龍神在，門荒桐竹衰。誰雲續僧史，別位著吾師。
嫩芽香且靈，吾謂草中英。夜臼和煙搗，寒爐對雪烹。惟憂碧粉散，常見綠花生。最是堪珍重，能令睡思清。
班楊秉文史，對院自為鄰。餘香掩閣去，遲日看花頻。似雪飄閶闔，從風點近臣。南宮有芳樹，不併禁垣春。
竇嶺吟招隱，新詩滿集賢。白衫春絮暖，紅紙夏雲鮮。琴纏江絲細，棋分海石圓。因知醉公子，虛寫世人傳。
故人今在剡，秋草意如何。嶺暮雲霞雜，潮回島嶼多。沃洲僧幾訪，天姥客誰過。歲晚偏相憶，風生隔楚波。
九江迷去住，群吏且因依。高木秋垂露，寒城暮掩扉。隨雲心自遠，看草伴應稀。肯信同年友，相望青瑣闈。
任性常多出，人來得見稀。市樓逢酒住，野寺送僧歸。檐下懸秋葉，籬頭曬褐衣。門前南北路，誰肯入柴扉。
石淺洞門深，潺潺萬古音。似吹雙羽管，如奏落霞琴。倒穴漂龍沫，穿松濺鶴襟。何人乘月弄，應作上清吟。
建寅回北斗，看歷占春風。律變滄江外，年加白髮中。春衣試稚子，壽酒勸衰翁。今日陽和發，榮枯豈不同。
賤妾裁紈扇，初搖明月姿。君王看舞席，坐起秋風時。玉樹清禦路，金陳翳垂絲。昭陽無分理，愁寂任前期。
幕客開新第，詞人遍有詩。山憐九仙近，石買太湖奇。樹勢想高日，地形誇得時。自然成避俗，休與白雲期。
君家楊柳渡，來往落帆過。綠竹經寒在，青山欲暮多。薜蘿誠可戀，婚嫁復如何。無奈閒門外，漁翁夜夜歌。
無雲天欲暮，輕鷁大江清。歸路煙中遠，回舟月上行。傍潭窺竹暗，出嶼見沙明。更值微風起，乘流絲管聲。
由來病根淺，易見藥功成。曉日杵臼靜，涼風衣服輕。猶疑少氣力，漸覺有心情。獨倚紅藤杖，時時階上行。
上客佩雙劍，東城喜再游。舊從張博望，新事鄭長秋。踏水回金勒，看風試錦裘。知君不久住，漢將掃旄頭。
亂離知又甚，消息苦難真。受諫無今日，臨危憶古人。紛紛乘白馬，攘攘著黃巾。隋氏留宮室，焚燒何太頻。
卻憶西峰頂，經行絶愛憎。別來心唸唸，歸去雪層層。石塢尋春筍，苔龕續夜燈。應悲塵土裡，追逐利名僧。
病來知少客，誰可以為娛。日晏開門未，秋寒有酒無。自宜相慰問，何必待招呼。小疾無妨飲，還須挈一壺。
一聞河塞上，非是欲權兵。首尾誠須畏，膏肓慎勿輕。多門徒可入，盡室且思行。莫為無媒者，滄浪不濯纓。
馴狎經時久，褵褷短翮存。不隨淮海變，空愧稻粱恩。獨立秋天靜，單棲夕露繁。欲飛還斂翼，詎敢望乘軒。
固有樓堪倚，能無酒可傾。嶺雲春沮洳，江月夜晴明。魚亂書何托，猿哀夢易驚。舊居連上苑，時節正遷鶯。
泣葬一枝紅，生同死不同。金鈿墜芳草，香綉滿春風。舊日聞簫處，高樓當月中。梨花寒食夜，深閉翠微宮。
城西樓上月，復是雪晴時。寒夜共來望，思鄉獨下遲。幽光落水塹，淨色在霜枝。明日千里去，此中還別離。
客行無定止，終日路岐間。馬為賒來貴，僮緣借得頑。詩書愁觸雨，店舍喜逢山。舊業嵩陽下，三年未得還。
驄馬鐵連錢，長安俠少年。帝畿平若水，官路直如弦。夜玉妝車軸，秋金鑄馬鞭。風霜但自保，窮達任皇天。
感夢通玄化，覃恩降紫宸。賜錢開漢府，分帛醉堯人。地隔朝宗慶，亭臨卜洛新。行看廣雲雨，二月次東巡。
幽島蘚層層，詩人日日登。坐危石是榻，吟冷唾成冰。靜對唯秋水，同來但老僧。竹枝題字處，小篆復誰能。
孤號秋閣陰，韋令在時禽。覓伴海山黑，思鄉橘柚深。舉頭聞舊曲，顧尾惜殘金。憔悴不飛去，重君池上心。
故交他郡見，下馬失愁容。執手向殘日，分襟在晚鐘。鄉心隨皖水，客路過廬峰。眾惜君材器，何為滯所從。
虛室重招尋，忘言契斷金。英浮漢家酒，雪儷楚王琴。廣殿輕香發，高台遠吹吟。河汾應擢秀，誰肯訪山陰。
弭節齊安郡，孤城百戰殘。傍村林有虎，帶郭縣無官。暮角梅花怨，清江桂影寒。黍離緣底事，撩我起長嘆。
相過值早涼，松帚掃山床。坐石泉痕黑，登城蘚色黃。逆風沈寺磬，初日曬鄰桑。幾處逢僧說，期來宿北岡。
君向古營州，邊風戰地愁。草青縵別路，柳亞拂孤樓。人意傷難醉，鶯啼咽不流。芳菲只合樂，離思返如秋。
世故他年別，心期此夜同。千峰孤燭外，片雨一更中。酒客逢山簡，詩人得謝公。自憐驅匹馬，拂曙向關東。
獄中生白髮，嶺外罷紅顏。古來相送處，凡得幾人還。萬里投荒裔，來時不見親。一朝成白首，看取報家人。
自識來清瘦，尋常語論真。藥成休伏火，符驗不傳人。獨有年過鶴，曾無病到身。潛教問弟子，居處與誰鄰。
華省占星動，孤城望日遙。直廬收舊草，行縣及新苗。滄海天連水，青山暮與朝。閭閻幾家散，應待下車招。
至理不誤物，悠悠自不明。黃金燒欲盡，白髮火邊生。苦惑神仙謎，難收日月精。捕風兼系影，信矣不須爭。
登寺尋盤道，人煙遠更微。石窗秋見海，山靄暮侵衣。眾木隨僧老，高泉盡日飛。誰能厭軒冕，來此便忘機。
芳信來相續，同心遠更親。數重雲外樹，不隔眼中人。夢寐花驄色，相思黃鳥春。更聞公幹病，一夜二毛新。
底物最牽吟，秋苔獨自尋。何時連夜雨，疊翠滿松陰。湘岸荒祠靜，吳宮古砌深。侯門還可惜，長被馬蹄侵。
是菊花開日，當君乘興秋。風前孟嘉帽，月下庾公樓。酒解留征客，歌能破別愁。醉歸無以贈，只奉萬年酬。
綠竹半含籜，新梢才出牆。色侵書帙晚，陰過酒樽涼。雨洗娟娟淨，風吹細細香。但令無剪伐，會見拂雲長。
秋天木葉干，猶有白花殘。舉世稀栽得，豪家卻畫看。片苔相應綠，諸卉獨宜寒。幾度攜佳客，登高欲折難。
明府豈辭滿，藏身方告勞。青錢買野竹，白幘岸江皋。愛酒晉山簡，能詩何水曹。時來訪老疾，步屟到蓬蒿。
一學芙蓉葉，初開映水幽。雖經小兒手，不稱老夫頭。枕上眠常戴，風前醉恐柔。明年有閨閣，此樣必難求。
朝陽有鳴鳳，不聞千萬祀。鶗鴂催眾芳，晨間先入耳。秋風白露晞，從是爾啼時。如何上春日，唧唧滿庭飛。
一叢嬋娟色，四面清冷波。氣潤晚煙重，光閒秋露多。翠筠入疏柳，清影拂圓荷。歲晏琅玕實，心期有鳳過。
傳經韋相後，賜筆漢家郎。幽閣諸生會，寒宵幾刻長。座中燈泛酒，檐外月如霜。人事多飄忽，邀歡詎可忘。
野粉椒壁黃，濕螢滿梁殿。台城應教人，秋衾夢銅輦。吳霜點歸鬢，身與塘蒲晚。脈脈辭金魚，覊臣守迍賤。
幽娟松筱徑，月出寒蟬鳴。散髮臥其下，誰知孤隱情。吟時白雲合，釣處玄潭清。瓊樹方杳靄，鳳兮保其貞。
古墓成蒼嶺，幽宮象紫台。星辰七曜隔，河漢九泉開。有海人寧渡，無春雁不回。更聞松韻切，疑是大夫哀。
遠訪山中客，分泉謾煮茶。相攜林下坐，共惜鬢邊華。歸路逢殘雨，沿溪見落花。候門童子問，遊樂到誰家。
纖纖折楊柳，持此寄情人。一枝何足貴，憐是故園春。遲景那能久，芳菲不及新。更愁征戍客，容鬢老邊塵。
雙鶴出雲谿，分飛各自迷。空巢在松頂，折羽落紅泥。尋水終不飲，逢林亦未棲。別離應易老，萬里雨淒淒。
殻殻學得律，還鄉見苦情。遠思芳草盛，不入楚山行。帆入汀煙健，經吟戍月清。到鄉同學輩，應到贛江迎。
昨聞歸舊寺，暫別欲經年。樵客應同步，鄰僧定伴禪。後峰秋有雪，遠澗夜鳴泉。偶與支公論，人間自共傳。
干祿趨名者，迢迢別故林。春風短亭路，芳草異鄉心。雨過江山出，鶯啼村落深。未知將雅道，何處謝知音。
度鳥向棲急，陰蟲逢夜多。余霞媚秋漢，迥月濯滄波。蔓草將萎絶，流年其奈何。耿然搖落思，獨酌不成歌。
梅嶺花初發，天山雪未開。雪處疑花滿，花邊似雪回。因風入舞袖，雜粉向妝台。匈奴幾萬里，春至不知來。
蟲響亂啾啾，更人正數籌。魂歸洞庭夜，霜臥洛陽秋。微月有時隱，長河到曉流。起來還囑雁，鄉信在吳洲。
河漢非應到，汀洲忽在斯。仍逢帝樂下，如逐海槎窺。春賞時將換，皇恩歲不移。今朝游宴所，莫比天泉池。
遠涉期秋卷，將行不廢吟。故鄉芳草路，來往別離心。掛席春風盡，開齋夏景深。子規誰共聽，江月上清岑。
絃歌試宰日，城闕賞心違。北謝蒼龍去，南隨黃鵠飛。夏雲海中出，吳山江上微。甿謡豈雲遠，從此慶緇衣。
野步愛江濱，江僧得見頻。新文無古集，往事有清塵。松竹寒時雨，池塘勝處春。定應雲雨內，陶謝是前身。
含香仍佩玉，宜入鏡中行。盡室隨乘興，扁舟不計程。渡江霖雨霽，對月夜潮生。莫慮當炎暑，稽山水木清。
青楓江色晚，楚客獨傷春。共對一尊酒，相看萬里人。猜嫌成謫宦，正直不防身。莫畏炎方久，年年雨露新。
白髮今朝見，虛齋曉鏡清。乍分霜簡色，微映鐵冠生。幕下多能事，周行挹令名。流年未可嘆，正遇太階平。
辰州萬里外，想得逐臣心。謫去刑名枉，人間痛惜深。誤將瑕指玉，遂使謾消金。計日西歸在，休為澤畔吟。
香爐七嶺秀，秋色九江清。自古多禪隱，吾常愛此行。尋師經鄂渚，受請到青城。離別人間事，何關道者情。
日日思朝位，偷閒城外行。唯求採藥者，不道在官名。好異嫌山淺，尋幽喜徑生。病來文字拙，不要把歸城。
在郡多殊稱，無人不望回。離城攜客去，度嶺擔猿來。障寫經冬蕊，瓶緘落暑梅。長安有歸宅，歸見鎖青苔。
莫把毛生刺，低佪謁李膺。須防知佛者，解笑愛名僧。道性宜如水，詩情合似冰。還同蓮社客，聯唱繞香燈。
合殿春應早，開箱彩預知。花迎宸翰發，葉待禦筵披。梅訝香全少，桃驚色頓移。輕生承剪拂，長伴萬年枝。
詩家為政別，清苦日聞新。亂後無荒地，歸來盡遠人。寬容民賦稅，憔悴吏精神。何必河陽縣，空傳桃李春。
玉真之仙人，時往太華峰。清晨鳴天鼓，飆欻騰雙龍。弄電不輟手，行雲本無蹤。幾時入少室，王母應相逢。
長途已自窮，此去更西東。樹色榮衰裡，人心往返中。別情流水急，歸夢故山空。莫忘交遊分，從來事一同。
代公實英邁，津涯浩難識。擁兵抗矯征，仗節歸有德。縱橫負才智，顧盼安社稷。流落勿重陳，懷哉為淒惻。
宿雨南江漲，波濤亂遠峰。孤亭凌噴薄，萬井逼舂容。霄漢愁高鳥，泥沙困老龍。天邊同客舍，攜我豁心胸。
東陽賓禮重，高館望行期。埽簟因松葉，篸瓜使竹枝。捲簾聞鳥近，翻枕夢人遲。坐聽津橋說，今營太守碑。
三年悲過隙，一室類銷冰。妻病入仙觀，子窮隨岳僧。荒丘寒有雨，古屋夜無燈。往日清猷著，金門幾欲征。
南想宣城郡，清江野戍閒。艨艟高映浦，睥睨曲隨山。名寄圖書內，威生將吏間。春行板橋暮，應伴庾公還。
淮水源流遠，涂山禮命升。往年求故劍，今夕祔初陵。鸞鏡金波澀，翬衣玉彩凝。千年子孫慶，孝理在蒸蒸。
日華浮野水，草色合遙空。處處山依舊，年年事不同。閒田孤壘外，暑雨片雲中。惆悵多塵累，無由訪釣翁。
結托白鬚伴，因依青竹叢。題詩新壁上，過酒小窗中。深院晚無日，虛檐涼有風。金貂醉看好，迴首紫垣東。
一縣蒲萄熟，秋山苜蓿多。關雲常帶雨，塞水不成河。羌女輕烽燧，胡兒制駱駝。自傷遲暮眼，喪亂飽經過。
步步入林中，山窮意未窮。偏逢僧話久，轉與鶴棲同。燭焰風銷盡，蘭條露濕空。又須從此別，江上正秋鴻。
物候改秋節，炎涼此夕分。暗蟲聲遍草，明月夜無雲。清迥檐外見，淒其籬下聞。感時兼惜別，覉思自紛紛。
八年三月晦，山梨花滿枝。龍門水西寺，夜與遠公期。晏坐自相對，密語誰得知。前後際斷處，一念不生時。
山兄望鶴信，山弟聽烏占。養藥同開鼎，休棋各枕奩。相逢九江底，共到五峰尖。願許為三友，羞將白髮撏。
寧親西陟險，君去異王陽。在世誰非客，還家即是鄉。劍門千轉盡，巴水一支長。請語愁猿道，無煩促淚行。
東門垂柳長，迴首獨心傷。日暖臨芳草，天晴憶故鄉。映花鶯上下，過水蝶悠颺。借問同行客，今朝淚幾行。
山郡多暇日，社時放吏歸。坐閣獨成悶，行塘閲清輝。春風動高柳，芳園掩夕扉。遙思裡中會，心緒悵微微。
初懸碧崖口，漸注青溪腹。味既敵中山，飲寧拘一斛。春疑浸花骨，暮若酣雲族。此地得封侯，終身持美祿。
南國別經年，雲晴波接天。蒲深鸂鶒戲，花暖鷓鴣眠。竹暗湘妃廟，楓陰楚客船。唯應洞庭月，萬里共嬋娟。
偶與山僧宿，吟詩坐到明。夜涼耽月色，秋渴漱泉聲。澗木如竿聳，窗雲作片生。白衣閒自貴，不揖漢公卿。
綠樹炎氛滿，朱樓夏景長。池含凍雨氣，山映火雲光。果院新櫻熟，花庭曙槿芳。欲逃三伏暑，還泛十旬觴。
黃鶴悲歌絶，椒花清頌餘。埃凝寫鄰鏡，網結和扉魚。銀消風燭盡，珠滅夜輪虛。別有南陵路，幽叢臨葉疏。
年少守南陽，新恩印綬光。輕軒出繞霤，利刃發乾將。風勁初下葉，雲寒方護霜。想君行縣處，露冕菊潭香。
交阯同星座，龍泉佩鬥文。燒香翠羽帳，看舞郁金裙。鷁首沖瀧浪，犀渠拂嶺雲。莫教銅柱北，空說馬將軍。
高台一悄望，遠樹間朝暉。但見東西騎，坐令心賞違。始霽郊原綠，暮春啼鳥稀。徒然對芳物，何能獨醉歸。
山店燈前客，酬身未有媒。鄉關貧後別，風雨夜深來。上國求丹桂，衡門長綠苔。堪驚雙鬢雪，不待歲寒催。
紫殿久沾恩，東歸過海門。浮榮知是夢，輕別肯銷魂。明發先晨鳥，寒棲入暝猿。蕺山如重到，應老舊雲根。
村落清明近，鞦韆稚女誇。春陰妨柳絮，月黑見梨花。白鳥窺魚網，青簾認酒家。幽棲雖自適，交友在京華。
微燈照寂寥，此夕正迢迢。丹桂得已晚，故山歸尚遙。蟲聲移暗壁，月色動寒條。此去如真隱，期君試一瓢。
妖姬飾靚妝，窈窕出蘭房。日照當軒影，風吹滿路香。早時歌扇薄，今日舞衫長。不應令曲誤，持此試周郎。
遙思葭菼際，寥落楚人行。高鳥長淮水，平蕪故郢城。使車聽雉乳，縣鼓應鷄鳴。若見州從事，無嫌手板迎。
冥鴻久不群，征拜動天文。地主迎過郡，山僧送出雲。登車殘月在，宿館亂流分。若更思林下，還須共致君。
長憶銜杯處，酕醄尚未闌。江南正煙雨，樓上恰春寒。好樹藏鶯密，平蕪徹野寬。如今無處覓，音信隔波瀾。
七萃和鑾動，三條葆吹回。相星環日道，蒼馬近龍媒。咫尺天顏接，光華喜氣來。自慚衰且病，無以效涓埃。
離恨如旨酒，古今飲皆醉。只恐長江水，儘是兒女淚。伊余非此輩，送人空把臂。他日再相逢，清風動天地。
幽人尋藥徑，來自曉雲邊。衣濕術花雨，語成松嶺煙。解藤開澗戶，踏石過溪泉。林外晨光動，山昏鳥滿天。
江寺名天竺，多居躡遠蹤。春帆依柳浦，輕履上蓮峰。禪子兼三隱，空書共一封。因君達山信，應向白雲逢。
靜追蘋末興，況復值蕭條。猛勢資新雁，寒聲伴暮潮。過山雲散亂，經樹葉飄颻。今日煙江上，征帆望望遙。
松下禪棲所，苔滋徑莫分。青山春暮見，流水夜深聞。不坐看心石，應隨出定雲。猿猱非可問，岩谷自空曛。
丞相闢書新，秋關獨去人。官離蕓閣早，名占甲科頻。水驛迎船火，山城候騎塵。湖邊寄家久，到日喜榮親。
哀哀獻玉人，楚國同悲辛。泣盡繼以血，何由辨其真。賴承琢磨惠，復使光輝新。猶畏讒口疾，棄之如埃塵。
西方清淨路，此路出何門。見說師知處，從來佛不言。今生多病惱，自曉至黃昏。唯寐方無事，那堪夢亦喧。
海月出白浪，湖光射高樓。朗吟無綠酒，賤價買清秋。氣冷魚龍寂，輪高星漢幽。他鄉此夜客，對酌經多愁。
神女歸巫峽，明妃入漢宮。搗衣餘石在，薦枕舊台空。行雨有時度，溪流何日窮。至今詞賦裡，淒愴寫遺風。
搖搖倚青岸，遠蕩遊人思。風欹翠竹杠，雨澹香醪字。才來隔煙見，已覺臨江遲。大旆非不榮，其如有王事。
梵王生別思，之子事遐征。煙水浮杯渡，雲山只履行。三生塵夢醒，一錫衲衣輕。此去家林近，飄飄物外情。
作尉年猶少，無辭去路賒。漁舟縣前泊，山吏日高衙。幽景臨溪寺，秋蟬織杼家。行程須過越，先醉鏡湖花。
美人何蕩漾，湖上風月長。玉手欲有贈，裴回雙鳴璫。歌聲隨淥水，怨色起朝陽。日暮還家望，雲波橫洞房。
前陪看花處，鄰里近王昌。今想臨戎地，旌旗出汶陽。營飛柳絮雪，門耀戟枝霜。東望清河水，心隨艑上郎。
伊呂深可慕，松喬定是虛。系風終不得，脫屣欲安如。且珍紈素美，當與薜蘿疏。既逢楊得意，非復久閒居。
時人嫌古畫，倚壁不曾收。雨滴膠山斷，風吹絹海秋。殘雲飛屋裡，片水落床頭。尚勝凡花鳥，君能補綴休。
東歸多旅恨，西上少知音。寒食看花眼，春風落日心。百憂當二月，一醉直千金。到處公卿席，無辭酒醆深。
鶴氅換朝服，逍遙雲水鄉。有時乘一葉，載酒入三湘。塵夢年來息，詩魔老亦狂。蒓羹與鱸膾，秋興最宜長。
商丘試一望，隱隱帶秋天。地與辰星在，城將大路遷。干戈悲昔事，墟落對窮年。即此傷離緒，淒淒賦酒筵。
四面山形斷，樓台此迥臨。兩峰高崒屼，一水下淫滲。鑿石西龕小，穿松北塢深。會當來結社，長日為僧吟。
飲酒莫辭醉，醉多適不愁。孰知非遠別，終念對窮秋。滑台門外見，淇水眼前流。君去應迴首，風波滿渡頭。
猶是南州吏，江城又一春。隔簾湖上月，對酒眼中人。棘寺初銜命，梅仙已誤身。無心羡榮祿，唯待卻垂綸。
舊業在東鄙，西遊從楚荊。風雷幾夜坐，山水半年行。夢永秋燈滅，吟孤曉露明。前心若不遂，有恥卻歸耕。
獨住大江濱，不知何代人。藥壚生紫氣，肌肉似紅銀。酒釅竹屋爛，符收山鬼仁。何妨將我去，一看武陵春。
南去秋江遠，孤舟興自多。能將流水引，更入洞庭波。夏口帆初上，潯陽雁正過。知音在霄漢，佐郡豈蹉跎。
殿帳清炎氣，輦道含秋陰。淒風移漢築，流水入虞琴。雲飛送斷雁，月上淨疏林。滴瀝露枝響，空濛煙壑深。
趨府不遑安，中宵出戶看。滿天星尚在，近壁燭仍殘。立馬頻驚曙，垂簾卻避寒。可憐同宦者，應悟下流難。
憶昔王子晉，鳳笙游雲空。揮手弄白日，安能戀青宮。豈無嬋娟子，結念羅帳中。憐壽不貴色，身世兩無窮。
圓月出高城，蒼蒼照水營。江中正吹笛，樓上又無更。洛下仍傳箭，關西欲進兵。誰知五湖外，諸將但爭名。
聞說南中事，悲君重竄身。山村楓子鬼，江廟石郎神。童稚留荒宅，圖書託故人。青門好風景，為爾一沾巾。
夕惕同龍契，晨兢當鳳扆。崇儒習舊規，偃伯循先旨。絶壤飛冠蓋，遐區麗山水。幸承三聖餘，忻屬千年始。
盡日湖亭臥，心閒事亦稀。起因殘醉醒，坐待晚涼歸。松雨飄藤帽，江風透葛衣。柳堤行不厭，沙軟絮霏霏。
一減三張價，幽居少室前。豈應貧似我，不得信經年。木落多詩藁，山枯見墨煙。何時深夜坐，共話草堂禪。
遲遲禁漏盡，悄悄暝鴉喧。夜雨槐花落，微涼臥北軒。曙燈殘未滅，風簾閒自翻。每一得靜境，思與故人言。
鷄鳴人草草，香輦出宮花。妓語細腰轉，馬嘶金面斜。早鶯隨彩仗，驚雉避凝笳。淅瀝湘風外，紅輪映曙霞。
玉帝居金闕，靈山幾處朝。簡書猶有畏，神理詎能超。鶴廟新家近，龍門舊國遙。離懷結不斷，玉洞一吹簫。
謫宦聞嘗賦，遊仙便作詩。白銀雙闕戀，青竹一龍騎。先入茅君洞，旋過葛稚陂。無然列禦寇，五日有還期。
帝裡重陽節，香園萬乘來。卻邪萸結佩，獻壽菊傳杯。塔類承天湧，門疑待佛開。睿詞懸日月，長得仰昭回。
廟列前峰迥，樓開四望窮。嶺鼷嵐色外，陂雁夕陽中。弱柳千條露，衰荷一面風。壺關有狂孽，速繼老生功。
惟君懷至業，萬里信悠悠。路向東溟出，枝來北闕求。家無一夜夢，帆掛隔年秋。鬢髮爭禁得，孤舟往複愁。
東皋若近遠，苦雨隔還期。閏歲風霜晚，山田收穫遲。茅檐燕去後，樵路菊黃時。平子游都久，知君坐見嗤。
隱者柴門內，畦蔬繞舍秋。盈筐承露薤，不待致書求。束比青芻色，圓齊玉箸頭。衰年關鬲冷，味暖並無憂。
久在青田唳，天高忽暫聞。翩翩縈碧落，嘹唳入重雲。出谷鶯何待，鳴岐鳳欲群。九皋寧足道，此去透絪縕。
自古多征戰，由來尚甲兵。長驅千里去，一舉兩蕃平。按劍從沙漠，歌謡滿帝京。寄言天下將，須立武功名。
卑棲卻得性，每與白雲歸。徇祿仍懷橘，看山免採薇。暮禽先去馬，新月待開扉。霄漢時迴首，知音青瑣闈。
莫嘆辭家遠，方看佐郡榮。長林通楚塞，高嶺見秦城。雪向嶢關下，人從郢路迎。翩翩駿馬去，自是少年行。
東第乘餘興，南園宴清洛。文學引鄒枚，歌鐘陳衛霍。風高大夫樹，露下將軍藥。待聞出塞還，丹青上麟閣。
楚後萍台下，相逢九日時。干戈人事地，荒廢菊花籬。我已多衰病，君猶盡黑髭。皇天安罪得，解語便吟詩。
聞道山陰會，仍為火忌辰。途中甘棄日，江上苦傷春。流水翻催淚，寒灰更伴人。丹心終不改，白髮為誰新。
安禪一室內，左右竹亭幽。有法知不染，無言誰敢酬。鳥飛爭向夕，蟬噪已先秋。煩暑自茲適，清涼何所求。
寂寥東郭外，白首一先生。解印孤琴在，移家五柳成。夕陽臨水釣，春雨向田耕。終日空林下，何人識此情。
紫閣舊房在，新家中嶽東。煙波千里隔，消息一朝通。寒日汀洲路，秋晴島嶼風。分明杜陵葉，別後兩經紅。
楚客憶鄉信，向家湖水長。住愁春草綠，去喜桂枝香。海月迎歸楚，江雲引到鄉。吾兄應借問，為報鬢毛霜。
白日既雲暮，朱顏亦已酡。畫堂初點燭，金幌半垂羅。長袖平陽曲，新聲子夜歌。從來慣留客，茲夕為誰多。
露冷芳意盡，稀疏空碧荷。殘香隨暮雨，枯蕊墮寒波。楚客罷奇服，吳姬停棹歌。涉江無可寄，幽恨竟如何。
窈窕留清館，虛徐步晚陰。水連伊闕近，樹接夏陽深。柳蔓憐垂拂，藤梢愛上尋。訝君軒蓋侶，非復俗人心。
四座列吾友，滿園花照衣。一生知幾度，後到擬先歸。急管侵諸樂，嚴城送落暉。當歡莫離席，離席卻歡稀。
前昨回私第，旋聞寢疾終。四鄰方響絶，二月牡丹空。塚已遷名境，碑仍待至公。只應遺愛理，長在楚南風。
舊宅誰相近，唯僧近竹關。庭閒雲滿井，窗曉雪通山。來客半留宿，借書多寄還。明時未中歲，莫便一生閒。
無成西別秦，返駕江南春。草際楚田雁，舟中吳苑人。殘雲掛絶島，迥樹入通津。想到長洲日，門前多白蘋。
回望湓城遠，西風吹荻花。暮潮江勢闊，秋雨雁行斜。多醉渾無夢，頻愁欲到家。漸驚雲樹轉，數點是晨鴉。
葉葉復翻翻，斜橋對側門。蘆花惟有白，柳絮可能溫。西子尋遺殿，昭君覓故村。年年芳物盡，來別敗蘭蓀。
幽人寂不寐，木葉紛紛落。寒雨暗深更，流螢度高閣。坐使青燈曉，還傷夏衣薄。寧知歲方晏，離居更蕭索。
秋光動河漢，耿耿曙難分。墮露垂叢藥，殘星間薄雲。心懸赤城嶠，志向紫陽君。雁過海風起，蕭蕭時獨聞。
先生何違時，一室習寂歷。松聲將飄堂，岳色慾壓席。彈琴奔玄雲，劚藥折白石。如教題君詩，若得札玉冊。
仙穴尋遺蹟，輕舟愛水鄉。溪流一曲盡，山路九峰長。漁父歌金洞，江妃舞翠房。遙憐葛仙宅，真氣共微茫。
昨晚南行楚，今朝北溯河。客愁能幾日，鄉路漸無多。晴景搖津樹，春風起棹歌。長淮亦已盡，寧復畏潮波。
單車欲問邊，屬國過居延。征蓬出漢塞，歸雁入胡天。大漠孤煙直，長河落日圓。蕭關逢候吏，都護在燕然。
只道梅花發，那知柳亦新。枝枝總到地，葉葉自開春。紫燕時翻翼，黃鸝不露身。漢南應老盡，霸上遠愁人。
中秋期夕望，虛室省相容。北斗生清漏，南山出碧重。露寒鳩宿竹，鴻過月圓鐘。此夜情應切，衡陽舊住峰。
寒霜白雲裡，法侶自相攜。竹徑通城下，松風隔水西。方同沃洲去，不作武陵迷。彷彿知心處，高峰是會稽。
城南征戰多，城北無饑鴉。白骨馬蹄下，誰言皆有家。城前水聲苦，倏忽流萬古。莫爭城外地，城裡有閒土。
祧宗營祀舍，幽異勝珠林。名士穿雲訪，飛禽傍竹吟。窗含孤岫影，牧臥斷霞陰。景福滋閩壤，芳名亙古今。
敗葉填溪路，殘陽過野亭。仍彈一滴水，更讀兩張經。暝鳥煙中見，寒鐘竹裡聽。不多山下去，人世盡膻腥。
海岳三峰古，春皇二月寒。綠潭漁子釣，紅樹美人攀。弱蔓環沙嶼，飛花點石關。溪山游未厭，琴酌弄晴灣。
北出陰關去，何人肯待君。無青山擁晉，半濁水通汾。雁塞雖多雁，雲州卻少雲。茲游殊不惡，莫恨暫離群。
石房開竹扉，茗外獨支頤。萬木還無葉，百年能幾時。隔雲聞狖過，截雨見虹垂。因憶岳南客，晏眠吟好詩。
揚旌過隴頭，隴水向西流。塞路依山遠，戍城逢笛秋。寒沙陰漫漫，疲馬去悠悠。為問征行將，誰封定遠侯。
西閣百尋餘，中宵步綺疏。飛星過水白，落月動沙虛。擇木知幽鳥，潛波想巨魚。親朋滿天地，兵甲少來書。
去歲來尋我，留題在蘚痕。又因風雪夜，重宿古松門。玉有疑休泣，詩無主且言。明朝此相送，披褐入桃源。
我愛陶家趣，園林無俗情。春雷百卉坼，寒食四鄰清。伏枕嗟公幹，歸山羡子平。年年白社客，空滯洛陽城。
寂寞蟬聲靜，差池燕羽回。秋風憐越絶，朔氣想台駘。相去數千里，無因同一杯。慇勤望飛雁，新自塞垣來。
小齋廬阜石，寄自沃洲僧。山客勞攜笈，幽人自得朋。瘦雲低作段，野浪凍成雲。便可同清話，何須有物憑。
秋分一夜停，陰魄最晶熒。好是生滄海，徐看歷杳冥。層空疑洗色，萬怪想潛形。他夕無相類，晨鷄不可聽。
可憐同百草，況負雪霜姿。歌舞地不尚，歲寒人自移。階除添冷淡，毫末入思惟。盡道生雲洞，誰知路嶮巇。
初服棲窮巷，重陽憶舊遊。門閒謝病日，心醉授衣秋。酒盡寒花笑，庭空暝雀愁。今朝落帽客，幾處管弦留。
外邑官同隱，寧勞短吏趨。看雲情自足，愛酒逸應無。簟席彈棋子，衣裳惹印朱。仍聞陂水近，亦擬掉菰蒲。
空為梁甫吟，誰竟是知音。風雪坐閒夜，鄉園來舊心。滄江孤棹迥，落日一鐘深。君子久忘我，此誠甘自沈。
秋草樊川路，斜陽覆盎門。獵逢韓嫣騎，樹識館陶園。帶雨經荷沼，盤煙下竹村。如今歸不得，自戴望天盆。
我家三島上，洞戶眺波濤。醉背雲屏臥，誰知海日高。露香紅玉樹，風綻碧蟠桃。悔與仙子別，思歸夢釣鰲。
相于分倍親，靜論到吟真。王澤曾無外，風騷甚少人。鴻隨秋過盡，雪向臘飛頻。何處多幽勝，期君作近鄰。
荒寺雨微微，空堂獨掩扉。高吟多忤俗，此貌若為饑。旅夢遭鴻喚，家山被賊圍。空餘老萊子，相見獨依依。
幾年人不見，林下掩柴關。留客當清夜，逢君話舊山。隔城寒杵急，帶月早鴻還。南陌雖相近，其如隱者閒。
風亭絃管絶，玉漏一聲新。綠茗香醒酒，寒燈靜照人。清班無意戀，素業本來貧。明發青山道，誰逢去馬塵。
象闕趨雲陛，龍宮憩石門。清鐃猶啟路，黃髮重攀轅。藻變朝天服，珠懷委地言。那令蓬蒿客，茲席未離尊。
陌上新離別，蒼茫四郊晦。登高不見君，故山復雲外。遠樹蔽行人，長天隱秋塞。心悲宦遊子，何處飛征蓋。
纖干未盈把，高條才過眉。不禁風苦動，偏受露先萎。不分秋同盡，深嗟小便衰。傷心落殘葉，猶識合昏期。
我來竟何事，高臥沙丘城。城邊有古樹，日夕連秋聲。魯酒不可醉，齊歌空復情。思君若汶水，浩蕩寄南征。
陶君三十七，掛綬出都門。我亦今年去，商山淅岸村。冬修方丈室，春種桔槔園。千萬人間事，從茲不復言。
導源徑隴阪，屬汭貫嬴都。下瀨波常急，回圻溜亦紆。毒流秦卒斃，泥糞漢田腴。獨有迷津客，懷歸軫暮途。
貴邑清風滿，誰同上宰心。杉松出郭外，雨電下嵩陰。度雁方離壘，來僧始別岑。西池月才迥，會接一宵吟。
行人何徬徨，隴頭水嗚咽。寒沙戰鬼愁，白骨風霜切。薄日朦朧秋，怨氣陰雲結。殺成邊將名，名著生靈滅。
巷深芳草細，門靜綠楊低。室邇人何處，花殘月又西。武陵期已負，巫峽夢終迷。獨立銷魂久，雙雙好鳥啼。
大仰禪棲處，杉松到頂陰。下來雖有路，歸去每無心。鳥道峰形直，龍湫石影深。徑行誰得見，半夜老猿吟。
春居無俗喧，時立澗前村。路遠少來客，山深多過猿。帶岩松色老，臨水杏花繁。除憶文流外，何人更可言。
故國海雲端，歸寧便整鞍。裡榮身上蒨，省罷手中蘭。燒急平蕪廣，風悲古木寒。謝公山色在，朝夕共誰觀。
去尋長不出，門似絶人行。床下石苔滿，屋頭秋草生。學琴寒月短，寫易晚窗明。唯到黃昏後，溪中聞磬聲。
復道開行殿，鈎陳列禁兵。和風吹鼓角，佳氣動旗旌。後騎回天苑，前山入禦營。萬方俱下拜，相與樂昇平。
離恨如旨酒，古今飲皆醉。只恐長江水，儘是兒女淚。伊余非此輩，送人空把臂。他日再相逢，清風動天地。
天涯憔悴身，一望一沾巾。在處有芳草，滿城無故人。懷才皆得路，失計自傷春。清鏡不能照，鬢毛愁更新。
縷彩成飛燕，迎和啟蟄時。翠翹生玉指，綉羽拂文楣。詎費啣泥力，無勞剪爪期。化工今在此，翻怪社來遲。
黃河九曲流，繚繞古邊州。鳴雁飛初夜，羌胡正晚秋。淒涼金管思，迢遞玉人愁。七葉推多慶，須懷殺敵憂。
武原離亂後，真界積塵埃。殘月生秋水，悲風起故台。居人今已盡，棲鴿暝還來。不到無生理，應堪賦七哀。
南樓送郢客，西郭望荊門。鳧鵠下寒渚，牛羊歸遠村。蘭舟倚行棹，桂酒掩餘樽。重此一留宿，前汀煙月昏。
肅肅上台坐，四方皆仰風。當朝奉明政，早日立元功。獨對赤墀下，密宣黃閣中。猶聞動高韻，思與舊僚同。
援琴兼愛竹，遙夜在湘沅。鶴舞月將下，烏啼霜正繁。亂流喧橘岸，飛雪暗荊門。佐郡無辭屈，其如相府恩。
不餌住雲溪，休丹罷藥畦。杏花虛結子，石髓任成泥。掃地青牛臥，栽松白鶴棲。共知仙女麗，莫是阮郎妻。
萬乘飛黃馬，千金狐白裘。正逢銀霰積，如向玉京游。瑞色鋪馳道，花文拂彩旒。還聞吉甫頌，不共郢歌儔。
妾家越水邊，搖艇入江煙。既覓同心侶，復采同心蓮。折藕絲能脆，開花葉正圓。春歌弄明月，歸棹落花前。
諫獵名空久，多因病與貧。買書行幾市，帶雨別何人。客路山連水，軍州日映塵。淒涼一分手，俱恨老相親。
聊從嘉遁所，酌醴共抽簪。以茲山水地，留連風月心。長榆落照盡，高柳暮蟬吟。一返桃源路，別後難追尋。
南去又南去，此行非自期。一帆雲作伴，千里月相隨。浪跡花應笑，衰容鏡每知。鄉園不可問，禾黍正離離。
東郊暮草歇，千里夏雲生。立馬愁將夕，看山獨送行。依微吳苑樹，迢遞晉陵城。慰此斷行別，邑人多頌聲。
波中出吳境，霞際登楚岑。山寺一別來，雲蘿三改陰。詩誇碧雲句，道證青蓮心。應笑泛萍者，不知松隱深。
不學世所惜，是何無了公。靈匡虛院外，虎跡亂山中。晝夜必連去，古今爭敢同。禪情豈堪問，問答更無窮。
剖竹向江濆，能名計日聞。隼旗新刺史，虎劍舊將軍。驛舫宿湖月，州城浸海雲。青門酒樓上，欲別醉醺醺。
塵襟一瀟灑，清夜得禪公。遠自鶴林寺，了知人世空。驚禽翻暗葉，流水注幽叢。多謝非玄度，聊將詩興同。
一命前途遠，雙曹小邑閒。夜潮人到郭，春霧鳥啼山。淺瀨橫沙堰，高岩峻石斑。不堪曾倚棹，猶復夢升攀。
四更山吐月，殘夜水明樓。塵匣元開鏡，風簾自上鈎。兔應疑鶴髮，蟾亦戀貂裘。斟酌姮娥寡，天寒耐九秋。
老去多悲事，非唯見二毛。眼昏書字大，耳重覺聲高。望月偏增思，尋山易發勞。都無作官意，賴得在閒曹。
絶域三冬暮，浮生一病身。感深辭舅氏，別後見何人。縹緲蒼梧帝，推遷孟母鄰。昏昏阻雲水，側望苦傷神。
入門塵外思，苔徑藥苗間。洞裡應生玉，庭前自有山。帝城唯此靜，朝客更誰閒。野鶴松中語，時時去復還。
深院虎溪竹，遠公身自栽。多慚折君節，扶我出山來。貴宅安危步，難將混俗材。還投輞川水，從作老龍回。
傍舍蟲聲滿，殘秋宿雨村。遠勞才子騎，光顧野人門。敗葉盤空蔓，雕叢露暗根。相攜未盡語，川月照黃昏。
浮陽橫巨浸，南巷擁旌旃。別帶秦城雨，行聞魏國蟬。磧鴻來每後，朝日見常先。東鄙雲霞廣，高林間水天。
僻巷誰相訪，風籬翠蔓牽。易中通性命，貧裡過流年。且有吟情撓，都無俗事煎。時聞得新意，多是此忘緣。
隨風身不定，今夜在蒼梧。客淚有時有，猿聲無處無。潮添瘴海闊，煙拂粵山孤。卻憶零陵住，吟詩半玉壺。
帝裡本無名，端居有道情。睡魂春夢斷，書興晚窗明。老擬歸何處，閒應過此生。江湖終一日，拜別便東行。
悲愁回白首，倚杖背孤城。江斂洲渚出，天虛風物清。滄溟服衰謝，朱紱負平生。仰羡黃昏鳥，投林羽翮輕。
九十日秋色，今秋已十分。孤光吞列宿，四面絶微雲。眾木排疏影，寒流疊細紋。遙遙望丹桂，心緒更紛紛。
鳥銜野田草，誤入枯桑裡。客土植危根，逢春猶不死。草木雖無情，因依尚可生。如何同枝葉，各自有枯榮。
何年去此地，南浦滿鳧雛。雲漢知心遠，林塘覺思孤。低飛下晚樹，獨睡映新蒲。為爾多歸興，前年在五湖。
論文期雨夜，飲酒及芳晨。坐嘆百花發，潛驚雙鬢新。舊交多得路，別業遠仍貧。便欲辭知己，歸耕海上春。
花宮難久別，道者憶千燈。殘雪入林路，深山歸寺僧。日光依嫩草，泉響滴春冰。何用求方便，看心是一乘。
出送鄉人盡，滄洲未得還。秋風五陵樹，晴日六街山。有景終年住，無機是處閒。何當向雲外，免老別離間。
清洛帶芝田，東流入大川。舟輕水復急，別望杳如仙。細草生春岸，明霞散早天。送君唯一曲，當是白華篇。
去年花落時，題作送春詩。自為重相見，應無今日悲。道孤逢識寡，身病買名遲。一夜東風起，開簾不敢窺。
歌堂面淥水，舞館接金塘。竹開霜後翠，梅動雪前香。鳧歸初命侶，雁起欲分行。刷羽同棲集，懷恩愧稻粱。
魯衛情先重，親賢愛轉多。冕旒豐暇日，乘景暫經過。戚裡申高宴，平台奏雅歌。復尋為善樂，方驗保山河。
南陌春風早，東鄰去日斜。千花開瑞錦，香撲美人車。長樂青門外，宜春小苑東。樓開萬戶上，人向百花中。
莫辭東路遠，此別豈閒行。職處中軍要，官兼上佐榮。野亭楓葉暗，秋水藕花明。拜省期將近，孤舟促去程。
逢君喜成淚，暫似故鄉中。謫宦猶多懼，清宵不得終。月煙高有鶴，宿草淨無蟲。明日郄超會，應思下客同。
不啻回青眼，應疑似碧雲。古風真往哲，雅道濫朝聞。活獄威豪右，銷時賴典墳。如何經濟意，未克致吾君。
見此原野秀，始知造化偏。山村不假陰，流水自雨田。家家梯碧峰，門門鎖青煙。因思蛻骨人，化作飛桂仙。
坐嘯人事閒，佳游野情發。山門送落照，湖口升微月。林尋猿狖居，水戲黿鼉穴。朔風吹飛雁，芳草亦云歇。
傷懷同客處，病眼卻花朝。草嫩侵沙短，冰輕著雨消。風光知可愛，容發不相饒。早晚丹丘去，飛書肯見招。
毒草不曾枯，長添客健無。霧開蠻市合，船散海城孤。象跡頻藏齒，龍涎遠蔽珠。家人秦地老，泣對日南圖。
圓似寫月魂，輕如織煙翠。涔涔向上雨，不亂窺魚思。攜來沙日微，掛處江風起。縱帶二梁冠，終身不忘爾。
霞鞍金口騮，豹袖紫貂裘。家住叢台下，門前漳水流。喚人呈楚舞，借客試吳鈎。見說秦兵至，甘心赴國仇。
鏤碗傳綠酒，雕爐熏紫煙。誰知苦寒調，共作白雪弦。恃愛如欲進，含羞出不前。朱口發艷歌，玉指弄嬌弦。
二月頻送客，東津江欲平。煙花山際重，舟楫浪前輕。淚逐勸杯下，愁連吹笛生。離筵不隔日，那得易為情。
虛閤披衣坐，寒階踏葉行。眾星中夜少，圓月上方明。靄盡無林色，暄余有澗聲。只應愁恨事，還逐曉光生。
早知君愛歇，本自無縈妒。誰使恩情深，今來反相誤。愁眠羅帳曉，泣坐金閨暮。獨有夢中魂，猶言意如故。
歸興乍離邊，蘭橈復錦川。斫春槎枿樹，消雪土膏田。岸暖尋新菜，舟寒著舊綿。臨邛若個是，欲向酒家眠。
舊時聞笛淚，今夜重沾衣。方恨同人少，何堪相見稀。竹煙凝澗壑，林雪似芳菲。多謝勞車馬，應憐獨掩扉。
青女三秋節，黃姑七日期。星橋度玉珮，雲閣掩羅帷。河氣通仙掖，天文入睿詞。今宵望靈漢，應得見蛾眉。
鑾輿上碧天，翠帟拖晴煙。絶崿紆仙徑，層岩敞禦筵。雲披丹鳳闕，日下黑龍川。更睹南熏奏，流聲入管弦。
江漢曾為客，相逢每醉還。浮雲一別後，流水十年間。歡笑情如舊，蕭疏鬢已斑。何因北歸去，淮上對秋山。
夕殿別君王，宮深月似霜。人愁在長信，螢出向昭陽。露裛紅蘭死，秋凋碧樹傷。惟當合歡扇，從此篋中藏。
步輦千門出，離宮二月開。風光新柳報，宴賞落花催。碧水搖空閣，青山繞吹台。聖情留晚興，歌管送餘懷。
十月嚴陰盛，霜氣下玉台。羅衣差自解，綺帳待君開。銀箭更籌緩，金爐香氣來。愁仍夜未幾，已使炭成灰。
江水東流去，清樽日復斜。異方同宴賞，何處是京華。亭景臨山水，村煙對浦沙。狂歌過于勝，得醉即為家。
自為專房甚，匆匆有所傷。當時心已悔，徹夜手猶香。恨枕堆雲髻，啼襟搵月黃。起來猶忍惡，剪破綉鴛鴦。
代北幾千里，前年又復經。燕山雲自合，胡塞草應青。鐵馬喧鼙鼓，蛾眉怨錦屏。不知羌笛曲，掩淚若為聽。
子牟懷魏闕，元凱滯襄城。冠蓋仍為裡，沙台尚識名。山光晴後綠，江色晚來清。為問東流水，何時到玉京。
舊隱縠溪上，憶歸年已深。學徒花下別，鄉路雪邊尋。騎吏陪春賞，江僧伴晚吟。高科如在意，當自惜光陰。
白馬羽林兒，揚鞭薄暮時。獨將輕騎出，暗與伏兵期。雨雪移軍遠，旌旗上壟遲。聖心戎寄重，未許讓恩私。
軍書日日催，處處起塵埃。黎庶何由泰，鑾輿早晚回。夏租方減食，秋日更聞雷。莫道蒼蒼意，蒼蒼眼甚開。
眷然懷楚奏，悵矣背秦關。涸鱗驚照轍，墜羽怯虛彎。素服三川化，烏裘十上還。莫言無皓齒，時俗薄朱顏。
每來歸意懶，都尉似山人。台榭棲雙鷺，松篁隔四鄰。迸泉清勝雨，深洞暖如春。更看題詩處，前軒粉壁新。
可愛漢文年，鴻恩蕩海壖。木鷄方備德，金馬正求賢。大戰希遊刃，長途在著鞭。佇看晁董策，便向史中傳。
幽拙未謀身，無端患不均。盜憎猶念物，花盡不知春。井邑常多弊，江山豈有神。犍為何處在，一擬弔埋輪。
分與仙山背，多年負翠微。無因隨鹿去，只是送人歸。頂木晴摩日，根嵐曉潤衣。會于猿鳥外，相對掩高扉。
惆悵至日暮，寒鴉啼樹林。破階苔色厚，殘壁雨痕深。命與時不遇，福為禍所侵。空餘行徑在，令我嘆人吟。
萬物患有象，不能逃大明。始隨殘魄滅，又逐曉光生。曲直寧相隱，洪纖必自呈。還如至公世，洞鑒是非情。
塞坦通碣石，虜障抵祁連。相思在萬里，明月正孤懸。影移金岫北，光斷玉門前。寄言閨中婦，時看鴻雁天。
此別不可道，此心當語誰。春風灞水上，飲馬桃花時。誤作好文士，只應遊宦遲。留書下朝客，我有故山期。
捧檄辭幽徑，鳴榔下貴洲。驚濤疑躍馬，積氣似連牛。月迥寒沙淨，風急夜江秋。不學浮雲影，他鄉空滯留。
故人江海別，幾度隔山川。乍見翻疑夢，相悲各問年。孤燈寒照雨，濕竹暗浮煙。更有明朝恨，離杯惜共傳。
人閒當歲暮，田野尚逢迎。萊子多嘉慶，陶公得此生。寒蕪連古渡，雲樹近嚴城。鷄黍無辭薄，貧交但貴情。
攀龍與泣麟，哀樂不同塵。九陌霄漢侶，一燈冥漠人。舟沈驚海闊，蘭折怨霜頻。已矣復何見，故山應更春。
鬥柄欲東指，吾兄方北遊。無媒謁明主，失計干諸侯。夜雪入穿履，朝霜凝敝裘。遙知客舍飲，醉裡聞春鳩。
天晴禾黍平，暢目亦傷情。野店雲日麗，孤莊砧杵鳴。川原唯寂寞，岐路自縱橫。前後無儔侶，此懷誰與呈。
憑高送所親，久坐惜芳辰。遠水非無浪，他山自有春。野花隨處發，官柳著行新。天際傷愁別，離筵何太頻。
劍門兵革後，萬事盡堪悲。鳥鼠無巢穴，兒童話別離。山川同昔日，荊棘是今時。征戰何年定，家家有畫旗。
廬阜東林寺，良遊恥未曾。半生隨計吏，一日對禪僧。泉遠攜茶看，峰高結伴登。迷津出門是，子細問三乘。
敲驢吟雪月，謫出國西門。行傍長江影，愁深汨水魂。筇攜過竹寺，琴典在花村。饑拾山松子，誰知賈傅孫。
羡他驄馬郎，元日謁明光。立處聞天語，朝回惹禦香。台寒柏樹綠，江暖柳條黃。惜別津亭暮，揮戈憶魯陽。
寂寂白雲門，尋真不遇真。只應松上鶴，便是洞中人。藥圃花香異，沙泉鹿跡新。題詩留姓字，他日此相親。
五湖千萬里，況復五湖西。漁浦南陵郭，人家春谷谿。欲歸江淼淼，未到草萋萋。憶想蘭陵鎮，可宜猿更啼。
迢遞從知己，他人敢更言。離京雖未臘，到府已應暄。飛急奔行雁，啼酸憶子猿。江山無限思，君擬共誰論。
何限倚山木，吟詩秋葉黃。蟬聲集古寺，鳥影度寒塘。風物悲遊子，登臨憶侍郎。老夫貪佛日，隨意宿僧房。
征棹三江暮，連檣萬里回。相烏風際轉，畫鷁浪前開。羽客乘霞至，仙人弄月來。何當同傳說，特展巨川材。
蜀門雲樹合，高棧有猿愁。驅傳加新命，之官向舊遊。晨裝逢酒雨，夜夢見刀州。遠別長相憶，當年莫滯留。
長沙千載後，春草獨萋萋。流水朝將暮，行人東復西。碑苔幾字滅，山木萬株齊。佇立傷今古，相看惜解攜。
子真能自在，江海意何如。門掩疏塵吏，心閒閲道書。古城寒欲雪，遠客暮無車。杳杳思前路，誰堪千里餘。
萬里窮秋客，蕭條對落暉。煙霞山鳥散，風雨廟神歸。地遠蛩聲切，天長雁影稀。那堪正砧杵，幽思想寒衣。
白髮今如此，紅芳莫更催。預愁多日謝，翻怕十分開。點滴無時雨，荒涼滿地苔。閒階一杯酒，惟待故人來。
近來韓閣老，疏我我心知。戶大嫌甜酒，才高笑小詩。靜吟乖月夜，閒醉曠花時。還有愁同處，春風滿鬢絲。
久別稀相見，深山道益孤。葉全離大樸，君尚在新吳。鐘嗄聲飄驛，山頑氣噴湖。留詩如和得，一望寄前途。
壟頭遠行客，壟上分流水。流水無盡期，行人未雲已。淺才登一命，孤劍通萬里。豈不思故鄉，從來感知己。
高科終自致，志業信如神。待得逢公道，由來合貴身。秋歸方覺好，舊夢始知真。更想青山宅，誰為後主人。
南國浣紗伴，盈盈天下姝。盤金明綉帶，動珮響羅襦。素手怨瑤瑟，清心悲玉壺。春華坐銷落，未忍泣蘼蕪。
花開又花落，時節暗中遷。無計延春日，可能留少年。小叢初散蝶，高柳即聞蟬。繁艷歸何處，滿山啼杜鵑。
一身良將後，萬里討烏孫。落日邊陲靜，秋風鼓角喧。遠山當磧路，茂草向營門。生死酬恩寵，功名豈敢論。
五馬弋陽行，分憂出禁城。粉闈移席近，茜旆越疆行。德茂榮方漸，仁深瑞必呈。疲甿復何幸，前政已殘聲。
詩境西南好，秋深晝夜蛩。人家連水影，驛路在山峰。谷靜雲生石，天寒雪覆松。我為公府系，不得此相從。
絶壁臨巨川，連峰勢相向。亂石流洑間，回波自成浪。但驚群木秀，莫測精靈狀。更聽猿夜啼，憂心醉江上。
積翠藏一叟，常思未得游。不知在岩下，為復在峰頭。苔上枯藤笐，泉淋破石樓。伊余更何事，不學此翁休。
車馬去憧憧，都門聞曉鐘。客程將日遠，離緒與春濃。流水逾千度，歸雲隔萬重。玉杯傾酒盡，不換慘淒容。
夜半沙上行，月瑩天心明。沙月浩無際，此中離思生。上天何寥廓，下地何崢嶸。吾道豈已矣，為君傾兕觥。
暫別廟堂上，雄藩去豁情。秋風生雁渚，晚霧濕龍旌。吟裡過侯服，夢中歸帝城。下車軍庶樂，千里月華清。
處處無煙火，人家似暫空。曉林花落雨，寒谷鳥啼風。故里芳洲外，殘春甸服中。誰知獨西去，步步泣途窮。
古台搖落後，秋日望鄉心。野寺人來少，雲峰水隔深。夕陽依舊壘，寒磬滿空林。惆悵南朝事，長江獨至今。
欲逐樓船將，方安卉服夷。炎洲經瘴遠，春水上瀧遲。歲貢隨重譯，年芳遍四時。番禺靜無事，空詠飲泉詩。
黃葉前朝寺，無僧寒殿開。池晴龜出暴，松暝鶴飛回。古井碑橫草，陰廊畫雜苔。禪宮亦銷歇，塵世轉堪哀。
孤城笛滿林，斷續共霜砧。夜月降羌淚，秋風老將心。靜過寒壘遍，暗入故關深。惆悵梅花落，山川不可尋。
蔥蘢桂樹枝，高系黃金覊。葉隱青蛾翠，花飄白玉墀。上鳴間關鳥，下醉遊俠兒。煬帝國已破，此中都不知。
洞庭秋色起，哀狖更難聞。身往海邊郡，帆懸天際雲。炎州羅翠鳥，瘴嶺控蠻軍。信息來非易，堪悲此路分。
春興隨花盡，東園自養閒。不離三畝地，似入萬重山。白鳥穿蘿去，清泉抵石還。豈同秦代客，無位隱商山。
淇上春風漲，鴛鴦逐浪飛。清明桑葉小，度雨杏花稀。衛女紅妝薄，王孫白馬肥。相將踏青去，不解惜羅衣。
江東寒近臘，野寺水天昏。無酒可銷夜，隨僧早閉門。照牆燈影短，著瓦雪聲繁。飄泊仍千里，清吟欲斷魂。
稻香山色疊，平野接荒陂。蓮折舟行遠，萍多釣下遲。壞堤泉落處，涼簟雨來時。京口兵堪用，何因入夢思。
翻翻江浦荷，而今生在此。擢擢菰葉長，芳根復誰徙。露涵兩鮮翠，風蕩相磨倚。但取主人知，誰言盆盎是。
壯歲心難伏，師心伏豈難。尋常獨在院，行坐不離壇。岳雪當禪暝，松聲入咒寒。更因文字外，多把史書看。
未用且求安，無猜也不殘。九天飛勢在，六月目睛寒。動觸樊籠倦，閒消肉食難。主人憎惡鳥，試待一呼看。
忍淚不敢下，恐兄情更傷。別離當亂世，骨肉在他鄉。語盡意不盡，路長愁更長。那堪迴首處，殘照滿衣裳。
出震乘東陸，憑高禦北辰。祥雲應早歲，瑞雪候初旬。庭樹千花發，階蓂七葉新。幸承今日宴，長壽萬年春。
昨日到上方，片雲掛石床。錫杖莓苔青，袈裟松柏香。晴磬無短韻，古燈含永光。有時乞鶴歸，還訪逍遙場。
山中有流水，借問不知名。映地為天色，飛空作雨聲。轉來深澗滿，分出小池平。恬澹無人見，年年長自清。
空園歌獨酌，春日賦親居。澤蘭侵小徑，河柳覆長渠。雨去花光濕，風歸葉影疏。山人不惜醉，唯畏綠尊虛。
春蒐馳駿骨，總轡俯長河。霞處流縈錦，風前漾卷羅。水花翻照樹，堤蘭倒插波。豈必汾陰曲，秋雲發棹歌。
夏天多憶此，早晚得秋分。舊月來還見，新蟬坐忽聞。搧風調病葉，溝水隔殘雲。別有微涼處，從容不似君。
上巳接寒食，鶯花寥落晨。微微潑火雨，草草踏青人。涼似三秋景，清無九陌塵。與余同病者，對此合傷神。
無謀尋舊友，強喜亦如愁。丹桂阻丹懇，白衣成白頭。窮吳迷釣業，大漢事貧游。霄漢期提引，龍鍾未擬休。
九陌除書出，尋僧問海城。家從中路挈，吏隔數州迎。夜蚌侵燈影，春禽雜櫓聲。開圖見異跡，思上石橋行。
我心如櫱苦，他見如薺甘。火未到身者，痛楚難共諳。但言貧者拙，不言富者貪。誰知苦寒女，力盡為桑蠶。
別地蕭條極，如何更獨來。秋應為黃葉，雨不厭青苔。沈約只能瘦，潘仁豈是才。雜情堪底寄，惟有冷于灰。
青山日將暝，寂寞謝公宅。竹裡無人聲，池中虛月白。荒庭衰草遍，廢井蒼苔積。唯有清風聞，時時起泉石。
東園垂柳徑，西堰落花津。物色連三月，風光絶四鄰。鳥飛村覺曙，魚戲水知春。初晴山院裡，何處染囂塵。
台閣神仙地，衣冠君子鄉。昨朝猶對坐，今日忽雲亡。魂隨司命鬼，魄逐見閻王。此時罷歡笑，無復向朝堂。
神龍見像日，仙鳳養雛年。大火乘天正，明珠對月圓。作新金篋裡，歌奏玉筐前。今日宜孫慶，還參祝壽篇。
龍節知無事，江城不掩扉。詩傳過客遠，書到故人稀。坐嘯看潮起，行春送雁歸。望舒三五夜，思盡謝玄暉。
松亞竹珊珊，心知萬井歡。山明迷舊徑，溪滿漲新瀾。客醉瑤台曙，兵防玉塞寒。紅樓知有酒，誰肯學袁安。
寥落軍城暮，重門返照間。鼓鼙經雨暗，士馬過秋閒。慣守臨邊郡，曾營近海山。關西舊業在，夜夜夢中還。
搖落空林夜，河陽興已生。未辭公府步，知結遠山情。高柳風難定，寒泉月助明。袁公方臥雪，尺素及柴荊。
宰臣思得度，鷗鳥戀為群。遠客回飛錫，空山臥白雲。夕陽孤艇去，秋水兩溪分。歸共臨川史，同翻貝葉文。
關樹晚蒼蒼，長安近夕陽。迴風醒別酒，細雨濕行裝。習戰邊塵黑，防秋塞草黃。知君市駿馬，不是學燕王。
寒山十月旦，霜葉一時新。似燒非因火，如花不待春。連行排絳帳，亂落剪紅巾。解駐籃輿看，風前唯兩人。
竹寺初晴日，花塘欲曉春。野猿疑弄客，山鳥似呼人。酒嫩傾金液，茶新碾玉塵。可憐幽靜地，堪寄老慵身。
開門不成出，麥色遍前坡。自小詩名在，如今白髮多。經年無越信，終日厭蕃歌。近寺居僧少，春來亦懶過。
芳藍滋匹帛，人力半天經。浸潤加新氣，光輝勝本青。還同冰出水，不共草為螢。翻覆依襟上，偏知造化靈。
憑檻輟繁務，晴光煙樹分。中邦均禹貢，上藥驗桐君。滿徑風轉蕙，捲簾山出雲。鏘然玉音發，餘興在斯文。
西城近日天，俗稟氣候偏。行子獨自渴，主人仍賣泉。燒烽碧雲外，牧馬青坡巔。何處鶻突夢，歸思寄仰眠。
上日登樓賞，中天禦輦飛。後庭聯舞唱，前席仰恩輝。睿作風雲起，農祥雨雪霏。幸陪人勝節，長願奉垂衣。
出入門闌久，兒童亦有情。不須將姓字，長說向公卿。每許連床坐，時容並馬行。恩深轉無語，懷抱自分明。
一別雲陽宅，深愁度歲華。翠濃春檻柳，紅滿夜庭花。鳥影垂纖竹，魚行踐淺沙。聊當因寤寐，歸思浩無涯。
碧落風如洗，清光鏡不分。絃歌方對酒，山谷盡無雲。振臥淮陽病，悲秋宋玉文。今來強攜妓，醉舞石榴裙。
香萼媚紅滋，垂條縈綠絲。情人拂瑤袂，共惜此芳時。驌驦已躑躅，鳥隼方葳蕤。跂予望太守，流潤及京師。
都堂公試日，詞翰獨超群。品秩台庭與，篇章聖主聞。鄉連三楚樹，縣封九華雲。多少青門客，臨岐共羡君。
雁塞日初晴，胡關雪復平。危竿緣廣漠，古竇傍長城。拔劍金星出，彎弧玉羽鳴。誰知系虜者，賈誼是書生。
半額畫雙蛾，盈盈燭下歌。玉杯寒意少，金屋夜情多。香艷王分帖，裙嬌敕賜羅。平陽莫相妒，喚出不如他。
坐惜年光變，遼陽信未通。燕迷新畫屋，春識舊花叢。夢繞天山外，愁翻錦字中。昨來誰是伴，鸚鵡在簾櫳。
孤城抱大江，節使往朝宗。果是台中舊，依然水上逢。京華遙比日，疲老颯如冬。竊羡能言鳥，銜恩向九重。
亂後碧井廢，時清瑤殿深。銅瓶未失水，百丈有哀音。側想美人意，應非寒甃沉。蛟龍半缺落，猶得折黃金。
池塘芳草濕，夜半東風起。生綠畫羅屏，金壺貯春水。黃粉楚宮人，芳花玉刻鱗。娟娟照棋燭，不語兩含嚬。
東西流不駐，白日與車輪。殘雪半成水，微風應欲春。幾經他國歲，已減故鄉人。迴首長安道，十年空苦辛。
曾宿三巴路，今來不願聽。雲根啼片白，峰頂擲尖青。護果憎禽啄，棲霜覷葉零。唯應臥嵐客，憐爾傍岩扃。
灞原風雨定，晚見雁行頻。落葉他鄉樹，寒燈獨夜人。空園白露滴，孤壁野僧鄰。寄臥郊扉久，何門致此身。
晚日催絃管，春風入綺羅。杏花如有意，偏落舞衫多。萬里春應盡，三江雁亦稀。連天漢水廣，孤客未言歸。
幽處尋書坐，朝朝閉竹扉。山僧封茗寄，野客乞詩歸。秋卷多唯好，時名屈更肥。明年取前字，杯酒賽春輝。
白兔輪當午，儒家業敢慵。竹軒吟未已，錦帳夢應重。落筆思成虎，懸梭待化龍。景清神自爽，風遞遠樓鐘。
高檻起邊愁，荔枝誰致樓。會須教匠坼，不欲見蠻陬。樹痺無春影，天連覺漢流。仲宣如可擬，即此是荊州。
有客棹扁舟，相逢不暫留。衣冠重文物，詩酒足風流。官路生歸興，家林想舊遊。臨岐分手後，乘月過蘇州。
君莫嫌醜婦，醜婦死守貞。山頭一怪石，長作望夫名。鳥有並翼飛，獸有比肩行。丈夫不立義，豈如鳥獸情。
玉泉神運寺，寒磬徹琴堂。有境靈如此，為官興亦長。吏愁清白甚，民樂賦輸忘。聞說巴山縣，今來尚憶張。
忽看花漸稀，罪過酒醒時。尋覓風來處，驚張夜落時。游絲纏故蕊，宿夜守空枝。開取當軒地，年年樹底期。
青組言從史，鴻都忽見求。款言人向老，飲別歲方秋。彷彿長安陌，平生是舊遊。何時復相遇，宛在水中流。
英威今寂寞，陳跡對崇丘。壯志清風在，荒墳白日愁。窮泉那復曉，喬木不知秋。歲歲寒塘側，無人水自流。
雪消春力展，花漫洞門垂。果長纖枝曲，岩崩直道移。重猿圍淺井，鬥鼠下疏籬。寒食微燈在，高風勢徹陂。
不得先生信，空懷汗漫秋。月華離鶴背，日影上鰲頭。欲學孤雲去，其如重骨留。槎程在何處，人世屢荒丘。
儒衣兩少年，春棹轂溪船。湖月供詩興，嵐風費酒錢。上帆涵浦岸，欹枕傲晴天。不用愁覊旅，宣城太守賢。
虛齋坐清晝，梅坼柳條鮮。節候開新曆，筋骸減故年。振衣慚艾綬，窺鏡嘆華顛。獨有開懷處，孫孩戲目前。
重疊太古色，濛濛花雨時。好峰行恐盡，流水語相隨。黑壤生紅黍，黃猿領白兒。因思石橋月，曾與故人期。
帆掛狂風起，茫茫既往時。波濤如未息，舟楫亦堪疑。旅雁投孤島，長天下四維。前程有平處，誰敢與心期。
家山歸未得，又是看春過。老覺光陰速，閒悲世路多。風和吹岸柳，雪盡見庭莎。欲向東溪醉，狂眠一放歌。
地暖無秋色，江晴有暮暉。空餘蟬嘒嘒，猶向客依依。村小犬相護，沙平僧獨歸。欲成西北望，又見鷓鴣飛。
檐月驚殘夢，浮涼滿夏衾。蠨蛸低戶網，螢火度牆陰。爐暗燈光短，床空帳影深。此時相望久，高樹憶橫岑。
昨別楚江邊，逡巡早數年。詩雖清到後，人更瘦於前。岸翠連喬岳，汀沙入壞田。何時重一見，談笑有茶煙。
咸陽秦帝居，千載坐盈虛。版築林光盡，壇場霤聽疏。野橋疑望日，山火類焚書。唯有驪峰在，空聞厚葬餘。
悲猿何處發，郢路第三聲。遠客知秋暮，空山益夜清。啾啾深眾木，噭噭入孤城。坐覺盈心耳，翛然適楚情。
孤柴泄煙處，此中山叟居。觀雲寧有事，耽酒詎知餘。水定鶴翻去，松歌峰儼如。猶煩使君問，更欲結深廬。
故園離亂後，十載始逢君。長恨南熏奏，尋常只自聞。荒窗秋見岳，赤地夜生雲。莫嘆謀身晚，中興正用文。
掛席幾千里，名山都未逢。泊舟潯陽郭，始見香爐峰。嘗讀遠公傳，永懷塵外蹤。東林精捨近，日暮但聞鐘。
常聞貧賤夫，頭白終相待。自從嫁黔婁，終歲長不在。君夢有雙影，妾夢空四鄰。常思勁北風，吹折雙車輪。
澄澈照人膽，深山只一般。來難窮處所，心去助波瀾。砌曲夜聲苦，窗虛客夢闌。無心誰肯愛，時有老僧看。
春暮萍生早，日落雨飛餘。橫彩分長漢，倒色媚清渠。梁前朝影出，橋上晚光舒。願逐旌旗轉，飄飄侍直廬。
志凌三蜀客，心愛五湖人。拚死酒中老，謀生書外貧。掃花眠石榻，搗藥轉溪輪。往往乘黃牸，鹿裘烏角巾。
滿酌勸君酒，勸君君莫辭。能禁幾度別，即到白頭時。晚岫無雲蔽，春帆有燕隨。男兒兩行淚，不欲等閒垂。
一閉香閨後，羅衣盡施僧。鼠偷筵上果，蛾撲帳前燈。土蝕釵無鳳，塵生鏡少菱。有時還影響，花葉曳香繒。
長安去是歸，上馬肯沾衣。水國車通少，秦人楚薦稀。鴻方離北鄙，葉下已西畿。好整丹霄步，知音在紫微。
西風屢鳴雁，東郊未升日。繁煙幕幕昏，暗騎蕭蕭出。望雲愁玉塞，眠月想蕙質。借問露沾衣，何如香滿室。
擁毳對芳叢，由來趣不同。發從今日白，花是去年紅。艷色隨朝露，馨香逐晚風。何須待零落，然後始知空。
度磧如經海，茫然但見空。戍樓承落日，沙塞礙驚蓬。暑過燕僧出，時平虜客通。逢人皆上將，誰有定邊功。
微雨過菰葦，野居生早涼。襟期漸蕭灑，精爽欲飛揚。魚買罾頭活，酒沽船上香。不緣人不用，始道靜勝忙。
春草綠綿綿，驕驂驟暖煙。微風飄樂韻，半日醉花邊。打鵲拋金盞，招人舉玉鞭。田翁與蠶婦，平地看神仙。
蘭若倚西岡，年深松桂長。似聞葛洪井，還近贊公房。掛衲雲林淨，翻經石榻涼。下方一迴首，煙露日蒼蒼。
思量江令意，愛石甚悠悠。貪向深宮去，死同亡國休。兩株荒草裡，千古暮江頭。若似黃金貴，隋軍也不留。
烽煙猶未盡，年鬢暗相催。輕敵心空在，彎弓手不開。馬依秋草病，柳傍故營摧。唯有酬恩客，時聽說劍來。
五嶺恓惶客，三湘憔悴顏。況復秋雨霽，表裡見衡山。路逐鵬南轉，心依雁北還。唯餘望鄉淚，更染竹成斑。
晚泊水邊驛，柳塘初起風。蛙鳴蒲葉下，魚入稻花中。去舍已雲遠，問程猶向東。近來多怨別，不與少年同。
郎船安兩槳，儂舸動雙橈。掃黛開宮額，裁裙約楚腰。乖期方積思，臨酒欲拌嬌。莫以采菱唱，欲羡秦台簫。
蜀道下湘渚，客帆應不迷。江分三峽響，山並九華齊。秋泊雁初宿，夜吟猿乍啼。歸時慎行李，莫到石城西。
寒夜阻良覿，叢竹想幽居。虎符予已誤，金丹子何如。宴集觀農暇，笙歌聽訟餘。雖蒙一言教，自愧道情疏。
喧喧洛陽路，奔走爭先步。唯恐著鞭遲，誰能更回顧。覆車雖在前，潤屋何曾懼。賢哉只二疏，東門掛冠去。
追風豈無策，持斧有遐想。鳳去留孤根，岩懸非朽壤。苔斑自天生，玉節垂雲長。勿謂山之幽，丹梯亦可上。
鞍馬夜紛紛，香街起暗塵。回鞭招飲妓，分火送歸人。風月應堪惜，杯觴莫厭頻。明朝三月盡，忍不送殘春。
與爾情不淺，忘筌已得魚。玉台掛寶鏡，持此意何如。坦腹東床下，由來志氣疏。遙知向前路，擲果定盈車。
一檣懸五兩，此日動歸風。客路拋湓口，家林入鏡中。譚餘雲出嶠，詠苦月欹空。更若看鳷鵲，何人夜坐同。
高秋慚非隱，閒林喜退居。老農爭席坐，稚子帶經鋤。竹徑難回騎，仙舟但跂予。豈知陶靖節，只自愛吾廬。
爾到江陵府，何時到峽州。亂離生有別，聚集病應瘳。颯颯開啼眼，朝朝上水樓。老身須付託，白骨更何憂。
曹溪松下路，猿鳥重相親。四海求玄理，千峰繞定身。異花天上墮，靈草雪中春。自惜經行處，焚香禮舊真。
池滿風吹竹，時時得爽神。聲齊雛鳥語，畫卷老僧真。月出行幾步，花開到四鄰。江湖心自切，未可掛頭巾。
見月連宵坐，聞風盡日眠。室香羅藥氣，籠暖焙茶煙。鶴啄新晴地，鷄棲薄暮天。自看淘酒米，倚杖小池前。
善政無慚色，吟歸似等閒。惟將六幅絹，寫得九華山。求理頭空白，離京債未還。仍聞猿與鶴，都在一船間。
所投非舊知，亦似有前期。路向長江上，帆揚細雨時。春生南嶽早，日轉大荒遲。盡采瀟湘句，重來會近期。
忽忽南飛返，危絲共怨淒。暗霜移樹宿，殘夜繞枝啼。咽絶聲重敘，愔淫思乍迷。不妨還報喜，誤使玉顏低。
曲江新歲後，冰與水相和。南岸猶殘雪，東風未有波。偶游身獨自，相憶意如何。莫待春深去，花時鞍馬多。
長溪通夜靜，素舸與人閒。月影沈秋水，風聲落暮山。稻花千頃外，蓮葉兩河間。陶令多真意，相思一解顏。
關西又落木，心事復如何。歲月辭山久，秋霖入夜多。鳥從井口出，人自洛陽過。倚仗聊閒望，田家未剪禾。
避馬台中貴，登車嶺外遙。還因貢賦禮，來謁大明朝。地入商山路，鄉連渭水橋。承恩返南越，尊酒重相邀。
發地才過膝，蟠根已有靈。嚴霜百草白，深院一林青。後夜蕭騷動，空階蟋蟀聽。誰于千歲外，吟繞老龍形。
江亭寒日晚，絃管有離聲。從此一筵別，獨為千里行。遲遲戀恩德，役役限公程。迴首吟新句，霜雲滿楚城。
寶殿依山嶮，臨虛勢若吞。畫檐齊木末，香砌壓雲根。遠景窗中岫，孤煙竹裡村。憑高聊一望，鄉思隔吳門。
西候風信起，三湘孤客心。天寒漢水廣，鄉遠楚雲深。服彩將侍膳，擷芳思滿襟。歸人忘艱阻，別恨獨何任。
賓閣玳筵開，通宵遞玉杯。塵隨歌扇起，雪逐舞衣回。剪燭清光發，添香暖氣來。令君敦宿好，更為一裴回。
九門開洛邑，雙闕對河橋。白日青春道，軒裳半下朝。乘羊稚子看，拾翠美人嬌。行樂歸恆晚，香塵撲地遙。
玉府凌三曜，金壇駐六龍。彩旒懸倒景，羽蓋偃喬松。玄圃靈芝秀，華池瑞液濃。謬因沾舜渥，長願奉堯封。
君家滄海外，一別見何因。風土難知教，程途自致貧。浸天波色晚，橫吹鳥行春。明發千檣下，應為更遠人。
長年離別情，百盞酒須傾。詩外應無思，人間半是行。路遙嘶白馬，林斷出紅旌。功業今應立，淮西有勁兵。
客路商山外，離筵小暑前。高文常獨步，折桂及韶年。關國通秦限，波濤隔漢川。叨同會府選，分手倍依然。
草草還草草，湖東別離早。何處愁殺人，歸鞍雪中道。出門迷轍跡，雲水白浩浩。明日武陵西，相思鬢堪老。
指途清谿裡，左右唯深林。雲蔽望鄉處，雨愁為客心。遇人多物役，聽鳥時幽音。何必滄浪水，庶茲浣塵襟。
三為百里宰，已過十餘年。只嘆官如舊，旋聞邑屢遷。魚鹽濱海利，姜蔗傍湖田。到此安氓俗，琴堂又晏然。
野鶴一辭籠，虛舟長任風。送愁還閙處，移老入閒中。身更求何事，天將富此翁。此翁何處當，酒庫不曾空。
投簪下山閣，攜酒對河梁。陝水牽長鏡，高花送斷香。繁鶯歌似曲，疏蝶舞成行。自然催一醉，非但閲年光。
湖北雨初晴，湖南山盡見。岩岩石帆影，如得海風便。仙穴茅山峰，彩雲時一見。邀君共探此，異籙殘幾卷。
中歲頗好道，晚家南山陲。興來每獨往，勝事空自知。行到水窮處，坐看雲起時。偶然值林叟，談笑無還期。
漢皇舉遺逸，多士咸已寧。至德不可拔，嚴君獨湛冥。卜筮訓流俗，指歸暢玄經。閉關動元象，何必遊紫庭。
東門車馬路，此路在浮沉。白日若不落，紅塵應更深。從來名利地，皆起是非心。所以青青草，年年生漢陰。
孤城臨遠水，千里見寒山。白雪無人唱，滄洲盡日閒。鳥歸殘燒外，帆出斷雲間。此地秋風起，應隨計吏還。
我有嚴湍思，懷人訪故台。客星依釣隱，仙石逐槎回。倒影含清沚，凝陰長碧苔。飛泉信可挹，幽客未歸來。
雪下陽關路，人稀隴戍頭。封狐猶未剪，邊將豈無羞。白草三冬色，黃雲萬里愁。因思李都尉，畢竟不封侯。
暗中蛛網織，歷亂綺窗前。萬里終無信，一條徒自懸。分從珠露滴，愁見隙風牽。妾意何聊賴，看看劇斷弦。
家受專門學，人稱入室賢。劉楨徒有氣，管輅獨無年。謫去長沙國，魂歸京兆阡。從茲匣中劍，埋沒罷衝天。
南陌生岐穗，農家樂事多。塍畦交茂綠，苗實際清和。日布玲瓏影，風翻浩蕩波。來牟知帝力，含哺有衢歌。
命合終山水，才非不稱時。塚邊空有樹，身後獨無兒。散盡詩篇本，長存道德碑。平生誰見重，應只是王維。
六尺樣何奇，溪邊濯來潔。糟深貯方半，石重流還咽。閒移秋病可，偶聽寒夢缺。往往枕眠時，自疑陶靖節。
往年長白山，發憤忍饑寒。掃葉雪霜濕，讀書唇齒干。群經通講解，八十尚輕安。今日江南寺，相逢話世難。
悟色身無染，觀空事不生。道心長日笑，覺路幾年行。片月山林靜，孤雲海棹輕。願為塵外契，一就智珠明。
相逢聽一吟，惟我不降心。在世憂何事，前生得至音。蒲多南去遠，汾盡北遊深。為宿關亭日，蒼蒼曉欲臨。
竟日小桃園，休寒亦未暄。坐鶯當酒重，送客出牆繁。啼久艷粉薄，舞多香雪翻。猶憐未圓月，先出照黃昏。
綠蔓映雙扉，循牆一徑微。雨多庭果爛，稻熟渚禽肥。釀酒迎新社，遙砧送暮暉。數聲牛上笛，何處餉田歸。
今朝笑語同，幾日百憂中。鳥度劍門靜，蠻歸瀘水空。步霜吟菊畔，待月坐林東。且莫孤此興，勿論窮與通。
江發蠻夷漲，山添雨雪流。大聲吹地轉，高浪蹴天浮。魚鱉為人得，蛟龍不自謀。輕帆好去便，吾道付滄洲。
門底桃源水，涵空復映山。高吟煙雨霽，殘日郡樓間。變俗真無事，分題是不閒。尋思章岸見，全未有年顏。
人道海水深，不抵相思半。海水尚有涯，相思渺無畔。攜琴上高樓，樓虛月華滿。彈著相思曲，弦腸一時斷。
當代知文字，先皇記姓名。七年天下立，萬裏海西行。苦節終難辨，勞生竟自輕。今朝流落處，嘯水繞孤城。
抱杖立溪口，迎秋看塞門。連山互蒼翠，二水各清渾。笛發孤煙戍，鴉歸夕照村。萋萋芳草色，終是憶王孫。
慄杖出匡頂，百中無一枝。雖因野僧得，猶畏岳神知。畫月冷光在，指雲秋片移。宜留引蹇步，他日訪峨嵋。
束簡下延閣，買符驅短轅。同人惜分袂，結念醉芳樽。切切別弦急，蕭蕭征騎煩。臨岐無限意，相視卻忘言。
賈生耽此寺，勝事入詩多。鶴宿星千樹，僧歸燒一坡。塔棱垂雪水，江色映茶鍋。長久堪棲息，休言憶鏡波。
眷言感忠義，何有間山川。徇節今如此，離情空復然。皇心在勤恤，德澤委昭宣。周月成功後，明年或勞還。
高樓百餘尺，直上江水平。明月照人苦，開簾彈玉箏。山高猿狖急，天靜鴻雁鳴。曲度猶未終，東峰霞半生。
中郎鳳一毛，世上獨賢豪。弱冠已銀印，出身唯寶刀。還家卿月迥，度隴將星高。幕下多相識，邊書醉懶操。
結茅次煙水，用以資嘯傲。豈謂釣家流，忽同禪室號。閒憑山叟占，晚有溪禽嫪。華屋莫相非，各隨吾所好。
江曲山如畫，貪程亦駐舟。果隨岩狖落，槎帶水禽流。客散他鄉夜，人歸故國秋。樽前掛帆去，風雨下西樓。
東嶽昔有事，兩臣朝望歸。驛亭開歲酒，齋舍著新衣。上客鐘大理，主人陶武威。仍隨御史馬，山路滿光輝。
軍城夜禁樂，飲酒每題詩。坐穩吟難盡，寒多醉較遲。遠鐘驚漏壓，微月被燈欺。此會誠堪惜，天明是別離。
洛浦想江津，悲歡共此辰。採花湖岸菊，望國舊樓人。雁別聲偏苦，松寒色轉新。傳書問漁叟，借寇爾何因。
莫以今時寵，寧無舊日恩。看花滿眼淚，不共楚王言。閨燭無人影，羅屏有夢魂。近來音耗絶，終日望應門。
驄馬五花毛，青雲歸處高。霜隨驅夏暑，風逐振江濤。執簡皆推直，勤王豈告勞。帝城誰不戀，回望動離騷。
天秋月又滿，城闕夜千重。還作江南會，翻疑夢裡逢。風枝驚暗鵲，露草覆寒蛩。覊旅長堪醉，相留畏曉鐘。
西陵遇風處，自古是通津。終日空江上，雲山若待人。汀洲寒事早，魚鳥興情新。回望山陰路，心中有所親。
秋入長門殿，木落洞房虛。妾思宵徒靜，君恩日更疏。墜露清金閣，流螢點玉除。還將閨裡恨，遙問馬相如。
凝陰晦長箔，積雪滿通川。征客寒猶去，愁人晝更眠。謝家興詠日，漢將出師年。聞有招尋興，隨君訪戴船。
鏤月成歌扇，裁雲作舞衣。自憐回雪影，好取洛川歸。懶整鴛鴦被，羞褰玳瑁床。春風別有意，密處也尋香。
泛泛東流水，飛飛北上塵。歸驂將別棹，俱是倦遊人。去驂嘶別路，歸棹隱寒洲。江皋木葉下，應想故城秋。
霄漢兩飛鳴，喧喧動禁城。桂堂同日盛，蕓閣間年榮。香掩蕙蘭氣，韻高鸞鶴聲。應憐茂陵客，未有子虛名。
河尹政成期，為汾昔所推。不榮三入地，還美再臨時。擁傳雲初合，聞鶯日正遲。道傍多出餞，別有吏民思。
彈琴多去情，浮楫背潮行。人望豐壖宿，蟲依蠹木鳴。檣煙離浦色，蘆雨入船聲。如疾登雲路，憑君寄此生。
諸生曰萬盈，四十乃知名。宅相予偏重，家丘人莫輕。美才應自料，苦節豈無成。莫以山田薄，今春又不耕。
不事蘭台貴，全多韋帶風。儒官比劉向，使者得陳農。晚燒平蕪外，朝陽疊浪東。歸來喜調膳，寒筍出林中。
慣獵金河路，曾逢雪不迷。射鵰青塚北，走馬黑山西。戍遠旌幡少，年深帳幕低。酬恩須盡敵，休說夢中閨。
玉露中秋夜，金波碧落開。鵲驚初氾濫，鴻思共裴回。遠月清光遍，高空爽氣來。此時陪永望，更得上燕台。
由來巫峽水，本自楚人家。客病留因藥，春深買為花。秋庭風落果，瀼岸雨頽沙。問俗營寒事，將詩待物華。
靜景憑高望，光分翠嶂開。嶮飛千尺雪，寒撲一聲雷。過去雲衝斷，旁來燒隔回。何當住峰下，終歲絶塵埃。
君馬勒金覊，君家貯玉笄。白雲登峴首，碧樹醉銅鞮。澤廣荊州北，山多漢水西。鹿門知不隱，芳草自萋萋。
誰家洛浦神，十四五來人。媚發輕垂額，香衫軟著身。摘蓮紅袖濕，窺淥翠蛾頻。飛鵲徒來往，平陽公主親。
南登秦嶺頭，迴首始堪憂。漢闕青門遠，商山藍水流。三湘遷客去，九陌故人遊。從此思鄉淚，雙垂不復收。
拂水復含煙，行分古岸邊。春風正搖落，客思共悠然。絮急頻縈水，根靈復系船。微陰覆離岸，只此醉昏眠。
放逐非多罪，江湖偶不回。深居應有謂，濟代豈無才。疊巘晴舒障，寒川暗動雷。誰能續高興，醉死一千杯。
字人修祖德，清白定聞傳。匹馬從秦去，孤帆入楚懸。關中寒食雨，湖上暑衣天。四考兼重請，相知住幾年。
天階讓紫衣，冷格鶴猶卑。道勝嫌名出，身閒覺老遲。曉香延宿火，寒磬度高枝。每說長松寺，他年與我期。
吾師繼微言，贊述在墳典。寸祿聊自資，平生宦情鮮。逶遲東州路，春草深復淺。日遠夫子門，中心曷由展。
長安名利路，役役古由今。征騎少閒日，綠楊無舊陰。水侵秦甸闊，草接漢陵深。紫閣曾過處，依稀白鳥沈。
遠送從此別，青山空復情。幾時杯重把，昨夜月同行。列郡謳歌惜，三朝出入榮。江村獨歸處，寂寞養殘生。
秋塞雪初下，將軍遠出師。分營長記火，放馬不收旗。月冷邊帳濕，沙昏夜探遲。徵人皆白首，誰見滅胡時。
東林期隱吏，日月為虛盈。遠望浮雲隔，空憐定水清。逍遙方外侶，荏苒府中情。漸聽寒鞞發，淵淵在郡城。
邊聲日夜合，朔風驚復來。龍山不可望，千里一裴回。捐扇破誰執，素紈輕欲裁。非時妒桃李，自是舞陽台。
千里東歸客，孤心憶舊遊。片帆依白水，高枕臥青州。柏寢寒蕪變，梧台宿雨收。知君心興遠，每上海邊樓。
屢別容華改，長愁意緒微。義將私愛隔，情與故人歸。薄宦無時賞，勞生有事機。離魂今夕夢，先繞舊林飛。
曉日餘冰上，春池一鏡明。多從履處薄，偏向飲時清。比雪光仍在，因風片不成。更隨舟楫去，猶可助堅貞。
朝起視事畢，晏坐飽食終。散步長廊下，臥退小齋中。拙政自多暇，幽情誰與同。孰雲二千石，心如田野翁。
禦績創羲黃，緇冠表素王。瀑飛臨碧海，火浣擅炎方。孫被登三相，劉衣闡四方。佇因舂鬥粟，來曉棣華芳。
禦氣幸金方，憑高薦羽觴。魏文頒菊蕊，漢武賜萸房。秋變銅池色，晴添銀樹光。年年重九慶，日月奉天長。
片玉一塵輕，粒粟山丘重。唐虞貴民食，只是勤播種。前聖後聖同，今人古人共。一歲如苦饑，金玉何所用。
邐迤曙雲薄，散漫東風來。青山滿春野，微雨灑輕埃。吏局勞佳士，賓筵得上才。終朝狎文墨，高興共徘徊。
側聽絃歌宰，文書游夏徒。故園欣賞竹，為邑幸來蘇。華省曾聯事，仙舟復與俱。欲知臨泛久，荷露漸成珠。
空傳古岸下，曾見蛟龍去。秋水晚沈沈，猶疑在深處。亂聲沙上石，倒影雲中樹。獨見一扁舟，樵人往來渡。
得樂湖海志，不厭華輈小。月中拋一聲，驚起灘上鳥。心將潭底測，手把波文裊。何處覓奔車，平波今渺渺。
漢苑殘花別，吳江盛夏來。惟看萬樹谷，不見一枝開。水色饒湘浦，灘聲怯建溪。淚流回月上，可得更猿啼。
猿鳥共不到，我來身欲浮。四邊空碧落，絶頂正清秋。宇宙知何極，華夷見細流。壇西獨立久，白日轉神州。
漂漂東去客，一宿渭城邊。遠處星垂岸，中流月滿船。涼歸夜深簟，秋入雨餘天。漸覺家山小，殘程尚幾年。
誰開崑崙源，流出混沌河。積雨飛作風，驚龍噴為波。湘瑟颼飀弦，越賓嗚咽歌。有恨不可洗，虛此來經過。
夢繞嵯峨裡，神疏骨亦寒。覺來誰共說，壁上自圖看。古翠松藏寺，春紅杏濕壇。歸心幾時遂，日向漸衰殘。
秋近雁行稀，天高鵲夜飛。妝成應懶織，今夕渡河歸。月皎宜穿線，風輕得曝衣。來時不可覺，神驗有光輝。
分散多如此，人情豈自由。重來看月夕，不似去年秋。息慮雖孤寢，論空未識愁。須同醉鄉者，萬事付江流。
遙憶新安舊，扁舟復卻還。淺深看水石，來往逐雲山。入縣餘花在，過門故柳閒。東征隨子去，皆隱薜蘿間。
遠過桃林塞，休年自昔聞。曲河隨暮草，重阜接閒雲。造父為周禦，詹嘉守晉軍。應多懷古思，落葉又紛紛。
愚夫何所任，多病感君深。自謂青春壯，寧知白髮侵。寢興勞善祝，疏懶愧良箴。寂寞聞宮漏，那堪直夜心。
過江秋色在，詩興與歸心。客路隨楓岸，人家掃橘林。潮聲當晝起，山翠近南深。幾日華陽洞，寒花引獨尋。
洞庭芳草遍，楚客莫思歸。經難人空老，逢春雁自飛。東西兄弟遠，存沒友朋稀。獨立還垂淚，天南一布衣。
淒涼沃州僧，憔悴柴桑宰。別來二十年，唯餘兩心在。越江千里鏡，越嶺四時雪。中有逍遙人，夜深觀水月。
上林胡蝶小，試伴漢家君。飛向南城去，誤落石榴裙。脈脈花滿樹，翾翾燕繞雲。出門不識路，羞問陌頭人。
祝融峰下別，三載夢魂勞。地轉南康重，官兼亞相高。海鵬終負日，神馬背眠槽。會得窺成績，幽窗染兔毫。
西峰殘照東，瀑布灑冥鴻。閒憶高窗外，秋晴萬里空。藤陰藏石磴，衣毳落杉風。日有誰來覓，層層鳥道中。
三秋傷望眼，終日哭途窮。兩目今先暗，中年似老翁。看朱漸成碧，羞日不禁風。師有金篦術，如何為發蒙。
平生在邊日，鞍馬若星流。獨出間千里，相知滿九州。恃功凌主將，作氣見王侯。誰道廉頗老，猶能報遠讎。
崷崒空城煙，淒清寒山景。秋風引歸夢，昨夜到汝潁。近寺聞鐘聲，映陂見樹影。所思何由見，東北徒引領。
塔廟出招提，登臨碧海西。不知人意遠，漸覺鳥飛低。稍與雲霞近，如將日月齊。遷喬未得意，徒欲躡雲梯。
蓮座神容儼，松崖聖趾餘。年長金跡淺，地久石文疏。頽華臨曲磴，傾影赴前除。共嗟陵谷遠，俄視化城虛。
衰年生侄少，唯爾最關心。偶作魏舒別，聊為殷浩吟。白波舟不定，黃葉路難尋。自此尊中物，誰當更共斟。
端笏事龍樓，思閒輒告休。新調赭白馬，暫試黑貂裘。珠履迎佳客，金錢與莫愁。座中豪貴滿，誰道不風流。
臨水登山路，重尋旅思勞。竹陰行處密，僧臘別來高。遠岫明寒火，危樓響夜濤。悲秋不成寐，明月上千舠。
邊角兩三枝，霜天隴上兒。望鄉相併立，向月一時吹。戰馬頭皆舉，徵人手盡垂。嗚嗚三奏罷，城上展旌旗。
都城三百里，雄險此迴環。地勢遙尊岳，河流側讓關。秦皇曾虎視，漢祖昔龍顏。何處梟凶輩，干戈自不閒。
有情天地內，多感是詩人。見月長憐夜，看花又惜春。愁為終日客，閒過少年身。寂寞正相對，笙歌滿四鄰。
俸祿三年後，程途一月間。舟中非客路，鏡裡是家山。密雪沾行袂，離杯變別顏。古人唯賀滿，今挈解由還。
俟時兼待價，垂棘出塵埃。仄席三旌切，移山萬里來。煙霞衣上落，閶闔雪中開。壽酒今朝進，無非出世才。
玉關春色晚，金河路幾千。琴悲桂條上，笛怨柳花前。霧掩臨妝月，風驚入鬢蟬。緘書待還使，淚盡白雲天。
恍惚寒山暮，逶迤白霧昏。山虛風落石，樓靜月侵門。擊柝可憐子，無衣何處村。時危關百慮，盜賊爾猶存。
大君敦宴賞，萬乘下樑園。酒助閒平樂，人沾雨露恩。榮光開帳殿，佳氣滿旌門。願陪南嶽壽，長奉北宸樽。
疏鑿順高下，結構橫煙霞。坐嘯郡齋肅，玩奇石路斜。古樹浮綠氣，高門結朱華。始見崢嶸狀，仰止逾可嘉。
颯颯旱天雨，涼風一夕回。遠尋南畝去，細入驛亭來。蓑唱牛初牧，漁歌棹正開。盈庭頓無事，歸思酌金罍。
客愁無次第，川路重辛勤。藻密行舟澀，灣多轉楫頻。薄游空感惠，失計自憐貧。賴有汀洲句，時時慰遠人。
楊子愛言詩，春天好詠時。戀花從馬滯，聯句放杯遲。日映含煙竹，風牽臥柳絲。南山更多興，須作白雲期。
野癖雖相似，生涯即不同。紅霞禪石上，明月釣船中。醉倒蘆花白，吟緣蓼岸紅。相思何以寄，吾道本空空。
腰間垂印囊，白髮未歸鄉。還往應相責，朝昏亦自傷。窮愁山影峭，獨夜漏聲長。寂寞難成寐，寒燈侵曉光。
平居喪亂後，不到洛陽岑。為歷雲山問，無辭荊棘深。北風黃葉下，南浦白頭吟。十載江湖客，茫茫遲暮心。
深岩貧復病，榜到見君名。貧病渾如失，山川頓覺清。一春新酒興，四海舊詩聲。日使能吟者，西來步步輕。
餞子西南望，煙綿劍道微。橋寒金雁落，林曙碧鷄飛。職拜輿方遠，仙成履會歸。定知和氏璧，遙掩玉輪輝。
朝升照日檻，夕次下烏台。風竿一眇邈，月樹幾裴回。翼向高標斂，聲隨下調哀。懷燕首自白，非是為年催。
君游南國去，旅夢若為寧。一路隨鴻雁，千峰繞洞庭。林明楓盡落，野黑燒初經。有興尋僧否，湘西寺最靈。
寂寞掩荊扉，昏昏坐欲痴。事無前定處，愁有並來時。日影才添綫，鬢根已半絲。明庭正公道，應許苦心詩。
聲教無為日，山呼萬歲聲。隆隆如谷響，合合似雷鳴。翠拔為天柱，根盤倚鳳城。恭唯千萬歲，歲歲致昇平。
雲泉誰不賞，獨見爾情高。投石輕龍窟，臨流笑鷺濤。折荷為片席，灑水淨方袍。剡路逢禪侶，多應問我曹。
石公說道理，句句出凡格。相知貴知心，豈恨主為客。過須歸去來，旦晚上無厄。主人誠賢人，多應不相責。
高松出眾木，伴我向天涯。客散初晴候，僧來不語時。有風傳雅韻，無雪試幽姿。上藥終相待，他年訪伏龜。
鬢毛垂領白，花蕊亞枝紅。欹倒衰年廢，招尋令節同。薄衣臨積水，吹面受和風。有喜留攀桂，無勞問轉蓬。
採桑畏日高，不待春眠足。攀條有餘態，那矜貌如玉。千金豈不贈，五馬空躑躅。何以變真性，幽篁雪中綠。
湧霄開寶塔，倒影駐仙輿。雁子乘堂處，龍王起藏初。秋風聖主曲，佳氣史官書。願獻重陽壽，承歡萬歲餘。
竟夕憑虛檻，何當興嘆頻。往來人自老，今古月常新。風逆沈魚唱，松疏露鶴身。無眠鐘又動，幾客在迷津。
鐘聲南北寺，不道往來遙。人事因循過，時光荏苒銷。懸燈灑砌雨，上閣繞雲雕。即是洲中柳，嘶蟬急暮條。
勝游雖隔年，魂夢亦依然。瀑水喧秋思，孤燈動夜船。斷虹全嶺雨，斜月半溪煙。舊日吟詩侶，何人更不眠。
主人能愛客，終日有逢迎。貰得新豐酒，復聞秦女箏。柳條疏客舍，槐葉下秋城。語笑且為樂，吾將達此生。
袈裟出塵外，山徑幾盤緣。人到白雲樹，鶴沉青草田。龕泉朝請盥，松籟夜和禪。自昔聞多學，逍遙注一篇。
圓月出山頭，七賢林下游。梢梢寒葉墜，灧灧月波流。鳧鵠共思曉，菰蒲相與秋。明當此中別，一為望汀洲。
邀侶以官解，泛然成獨遊。川光初媚日，山色正矜秋。野竹疏還密，岩泉咽複流。杜村連潏水，晚步見垂鈎。
消渴游江漢，覊棲尚甲兵。幾年逢熟食，萬里逼清明。松柏邛山路，風花白帝城。汝曹催我老，迴首淚縱橫。
相逢仍朔漠，相問即波濤。江思葦花折，笛聲關月高。簿書君閲倦，章句我吟勞。竟夕空憑閣，長河漴石壕。
南過三湘去，巴人此路偏。謫居秋瘴裡，歸處夕陽邊。直道天何在，愁容鏡亦憐。裁書欲誰訴，無淚可潸然。
仙仗肅朝官，承平聖主歡。月沈宮漏靜，雨濕禁花寒。丹荔來金闕，朱櫻貢玉盤。六龍扶禦日，只許近臣看。
俗吏閒居少，同人會面難。偶隨香署客，來訪竹林歡。暮館花微落，春城雨暫寒。瓮間聊共酌，莫使宦情闌。
尊師厭塵去，精魄知何明。形氣不復生，弟子空傷情。濟北神如在，淮南藥未成。共期終莫遂，寥落兩無成。
昨夜西風起，送君歸故鄉。積愁窮地角，見日上扶桑。蜃氣生初霽，潮痕匝亂荒。從茲頭各白，魂夢一相望。
稱觴慚座客，懷刺即門人。素向寧知貴，清淡不厭貧。野梅江上晚，堤柳雨中春。未報淮南詔，何勞問白蘋。
半夜碧雲收，中天素月流。開城邀好客，置酒賞清秋。影透衣香潤，光凝歌黛愁。斜輝猶可玩，移宴上西樓。
逢君說行邁，倚劍別交親。幕府為才子，將軍作主人。近關多雨雪，出塞有風塵。長策須當用，男兒莫顧身。
一團青翠色，雲是子陵家。山帶新晴雨，溪留閏月花。瓶開巾漉酒，地坼筍抽芽。彩縟承顏面，朝朝賦白華。
漢家重東郡，宛彼白馬津。黎庶既蕃殖，臨之勞近臣。遠別初首路，今行方及春。課成應第一，良牧爾當仁。
峽口巴江外，無風浪亦翻。蒹葭新有雁，雲雨不離猿。行客思鄉遠，愁人賴酒昏。檀郎好聯句，共滯謝家門。
官從諫署清，暫去佐戎旌。朝客多相戀，吟僧欲伴行。河冰天際白，岳雪眼前明。即見東風起，梁園聽早鶯。
綠蘿縈數匝，本在草堂間。秋色寄高樹，晝陰籠遠山。移花疏處種，劚藥困時攀。日暮微風起，難尋舊徑還。
仙客辭蘿月，東來就一官。且歸滄海住，猶向白雲看。猿叫江天暮，蟲聲野浦寒。時游鏡湖裡，為我把魚竿。
早晚辭班列，歸尋舊隱峰。代移家集在，身老詔書重。藥秘仙都訣，茶開蜀國封。何當答群望，高躡傅岩蹤。
傳置遠山蹊，龍鍾蹴澗泥。片陰常作雨，微照已生霓。鬢髮愁氛換，心情險路迷。方知向蜀者，偏識子規啼。
識君年已老，孤棹向瀟湘。素髮臨高鏡，清晨入遠鄉。三山分夏口，五兩映涔陽。更逐巴東客，南行淚幾行。
大德詎可擬，高梧有長離。素懷經綸具，昭世猶安卑。落日去關外，悠悠隔山陂。我心如浮雲，千里相追隨。
趨走迫流年，慚經此路偏。密雲埋二室，積雪度三川。生類梗萍泛，悲無金石堅。翻鴻有歸翼，極目仰聯翩。
常見高人說，猶來不偶然。致身同槁木，話道出忘詮。長嘯仙鐘外，眠楂海月邊。倘修陰奼奼，一望寄余焉。
何處戒吾道，經年遠路中。客心猶向北，河水自歸東。古戍鳴寒角，疏林振夕風。輕舟惟載月，那與故人同。
張衡殊不樂，應有四愁詩。慚君錦繡段，贈我慰相思。鴻鵠復矯翼，鳳凰憶故池。榮樂一如此，商山老紫芝。
有家誰不別，經亂獨難尋。遠路波濤惡，窮荒雨霧深。燒驚山象出，雷觸海鰲沉。為問南遷客，何人在瘴林。
頭青眉眼細，十四女沙彌。夜靜雙林怕，春深一食饑。步慵行道困，起晚誦經遲。應似仙人子，花宮未嫁時。
月出照關山，秋風人未還。清光無遠近，鄉淚半書間。一雁過連營，繁霜覆古城。胡笳在何處，半夜起邊聲。
津谷朝行遠，冰川夕望曛。霞明深淺浪，風捲去來雲。澄波泛月影，激浪聚沙文。誰忍仙舟上，攜手獨思君。
五湖生夜月，千里滿寒流。曠望煙霞盡，淒涼天地秋。相思路渺渺，獨夢水悠悠。何處空江上，裴回送客舟。
君王既巡狩，輦道入秦京。遠樹低槍壘，孤峰入幔城。寒疏清禁漏，夜警羽林兵。誰念迷方客，長懷魏闕情。
驅馬傍江行，鄉愁步步生。舉鞭揮柳色，隨手失蟬聲。秋稼緣長道，寒雲約古城。家貧遇豐歲，無地可歸耕。
漸欲休人事，僧房學閉關。伴魚浮水上，看鶴向林間。寺古秋仍早，松深暮更閒。月中隨道友，夜夜坐空山。
細雨度深閨，鶯愁欲懶啼。如煙飛漠漠，似露濕淒淒。草色行看靡，花枝暮欲低。曉聽鐘鼓動，早送錦障泥。
令弟與名兄，高才振兩京。別序聞鴻雁，離章動鶺鴒。遠朋馳翰墨，勝地寫丹青。風月相思夜，勞望潁川星。
令節重遨遊，分鑣應綵球。驂驔回上苑，蹀躞繞通溝。影就紅塵沒，光隨赭汗流。賞闌清景暮，歌舞樂時休。
鳳台何逶迤，嬴女管參差。一旦彩雲至，身去無還期。遺曲此台上，世人多學吹。一吹一落淚，至今憐玉姿。
已聞人舍地，結構舊基平。一面湖光白，鄰家竹影清。應難尋輦道，空說是王城。誰信興亡跡，今來有磬聲。
紫閣相逢處，丹岩議宿時。墮蟬翻敗葉，棲鳥定寒枝。萬里飄流遠，三年問訊遲。炎方憶初地，頻夢碧琉璃。
過雲尋釋子，話別更依依。靜室開來久，遊人到自稀。觸風香氣盡，隔水磬聲微。獨傍孤松立，塵中多是非。
龍劍昔未發，泥沙相晦藏。向非張茂先，孰辨鬥牛光。神物不自達，聖賢亦徬徨。我行豐城野，慷慨心內傷。
家楚依三戶，辭州選一錢。酒杯同寄世，客棹任銷年。赤燒兼山遠，青蕪與浪連。青春明月夜，知上鄂君船。
高木已蕭索，夜雨復秋風。墜葉鳴叢竹，斜根擁斷蓬。半侵山色裡，長在水聲中。此地何人到，雲門去亦通。
至哉含柔德，萬物資以生。常順稱厚載，流謙通變盈。聖心事能察，增廣陳厥誠。黃祇僾如在，泰折俟咸亨。
漢室鴻儒盛，鄒堂大義明。五千道德闡，三百禮儀成。青紫方拾芥，黃金徒滿籝。誰知懷逸辯，重席冠群英。
隱隱聚若雷，噆膚不知足。皇天若不平，微物教食肉。貧士無絳紗，忍苦臥茅屋。何事覓膏腴，腹無太倉粟。
廣樂張前殿，重裘感聖心。砌蓂霜月盡，庭樹雪雲深。舊渥驂宸禦，慈恩忝翰林。微臣一何幸，再得聽瑤琴。
鄂渚逢遊客，瞿塘上去船。江連萬裏海，峽入一條天。鳥影沉沙日，猿聲隔樹煙。新詩逢北使，為草幾巴箋。
綴席茱萸好，浮舟菡萏衰。季秋時欲半，九日意兼悲。江水清源曲，荊門此路疑。晚來高興盡，搖蕩菊花期。
日臨公館靜，畫滿地圖雄。劍閣星橋北，松州雪嶺東。華夷山不斷，吳蜀水相通。興與煙霞會，清樽幸不空。
時泰亦高眠，人皆謂不然。窮經休望闢，餌術止期仙。彭蠡波涵月，爐峰雪照天。常聞風雨夜，到曉在漁船。
淒淒去親愛，泛泛入煙霧。歸棹洛陽人，殘鐘廣陵樹。今朝此為別，何處還相遇。世事波上舟，沿洄安得住。
野寺度殘夏，空房欲暮時。夜聽猿不睡，秋思客先知。竹迥煙生薄，山高月上遲。又登塵路去，難與老僧期。
通道復通玄，名留四海傳。交親一拄杖，活計兩空拳。要果逡巡種，思茶逐旋煎。豈知來混世，不久卻回天。
寒更傳曉箭，清鏡覽衰顏。隔牖風驚竹，開門雪滿山。灑空深巷靜，積素廣庭閒。借問袁安舍，翛然尚閉關。
步步景通真，門前眾水分。檉蘿諸洞合，鐘磬上清聞。古木千尋雪，寒山萬丈雲。終期掃壇級，來事紫陽君。
鶴立瘦棱棱，髭長白似銀。衣冠皆古制，氣貌異常人。聽雪添詩思，看山滯酒巡。西峰重歸路，唯許野僧親。
事轉聞多事，心休話苦心。相留明月寺，共憶白雲岑。蘚壁殘蟲韻，霜軒倒竹陰。開門又言別，誰竟慰塵襟。
古渡大江濱，西南距要津。自當舟楫路，應濟往來人。翻浪驚飛鳥，迴風起綠蘋。君看波上客，歲晚獨垂綸。
亭宇麗朝景，簾牖散暄風。小山初構石，珍樹正然紅。弱藤已扶樹，幽蘭欲成叢。芳心幸如此，佳人時不同。
征路出窮邊，孤吟傍戍煙。河光深蕩塞，磧色迥連天。殘日沉雕外，驚蓬到馬前。空懷釣魚所，未定卜歸年。
惆悵別離日，裴回歧路前。歸人望獨樹，匹馬隨秋蟬。常與天下士，許君兄弟賢。良時正可用，行矣莫徒然。
山在水滔滔，流年欲二毛。湘潭歸夢遠，燕趙客程勞。露曉紅蘭重，雲晴碧樹高。逢秋正多感，萬里別同袍。
巴興千萬尋，此去若為心。蟋蟀既將定，彌猴應正吟。劍門秋斷雁，褒谷夜多砧。自古西南路，艱難直至今。
竹涼侵臥內，野月滿庭隅。重露成涓滴，稀星乍有無。暗飛螢自照，水宿鳥相呼。萬事干戈裡，空悲清夜徂。
忽驚紅琉璃，千艷萬艷開。佛火不燒物，淨香空徘徊。花下印文字，林間詠觴杯。群官餞宰官，此地車馬來。
行僧去湘水，歸雁度荊門。彼此亡家國，東西役夢魂。多慵如長傲，久住不生根。曾問興亡事，丁寧寄勿言。
上將出儒中，論詩擬立功。州從禹後別，軍自漢來雄。遠驛銷寒日，嚴城肅暮空。龍顏有遺廟，猶得奠英風。
前林夏雨歇，為我生涼風。一室煩暑外，眾山清景中。忘歸親野水，適性許雲鴻。蕭散都曹吏，還將靜者同。
潺潺青嶂底，來處一何長。漱石苔痕滑，侵松鶴夢涼。泛花穿竹塢，瀉月下蓮塘。想得歸何處，天涯助渺茫。
前路入鄭郊，尚經百餘裡。馬煩時欲歇，客歸程未已。落日桑柘陰，遙村煙火起。西還不遑宿，中夜渡涇水。
識君春未半，意欲住經秋。見酒連詩句，逢花跋馬頭。別來唯獨宿，夢裡尚同遊。所在求飧過，無因離得愁。
日長原野靜，杖策步幽巘。雉雊麥苗陰，蝶飛溪草晚。我生好閒放，此去殊未返。自是君不來，非關故山遠。
此身知是妄，遠遠詣支公。何法住持後，能逃生死中。秋苔經古徑，蘀葉滿疏叢。方便如開誘，南宗與北宗。
細草岸西東，酒旗搖水風。樓台在煙杪，鷗鷺下沙中。翠幄晴相接，芳洲夜暫空。何人賞秋景，興與此時同。
送君從此去，轉覺故人稀。徒禦猶迴首，田園方掩扉。出門當旅食，中路授寒衣。江漢風流地，遊人何歲歸。
借問剡中道，東南指越鄉。舟從廣陵去，水入會稽長。竹色溪下綠，荷花鏡裡香。辭君向天姥，拂石臥秋霜。
每伴來方丈，還如到四禪。菊承荒砌露，茶待遠山泉。畫古全無跡，林寒卻有煙。相看吟未竟，金磬已泠然。
幽態竟誰賞，歲華空與期。島回香盡處，泉照艷濃時。蜀彩淡搖曳，吳妝低怨思。王孫又誰恨，惆悵下山遲。
朔管迎秋動，雕陰雁來早。上郡隱黃雲，天山吹白草。嘶馬悲寒磧，朝陽照霜堡。江南戍客心，門外芙蓉老。
殘花何處藏，盡在牡丹房。嫩蕊包金粉，重葩結綉囊。雲凝巫峽夢，簾閉景陽妝。應恨年華促，遲遲待日長。
漢代衣冠盛，堯年雨露多。恩榮辭紫禁，冰雪渡黃河。待詔孤城啟，宣風萬歲和。今宵燕分野，應見使星過。
自喜蝸牛舍，兼容燕子巢。綠筠遺粉籜，紅藥綻香苞。虎過遙知阱，魚來且佐庖。慢行成酩酊，鄰壁有松醪。
落葉濺吟身，會棋雲外人。海枯搜不盡，天定著長新。月上分題遍，鐘殘布子勻。忘餐二絶境，取意鑄陶鈞。
往年吟月社，因亂散揚州。未免無端事，何妨出世流。洞庭禪過臘，衡岳坐經秋。終說將衣鉢，天台老去休。
瀉月聲不斷，坐來心益閒。無人知落處，萬木冷空山。遠憶雲容外，幽疑石縫間。那辭通曙聽，明日度藍關。
禁園凝朔氣，瑞雪掩晨曦。花明棲鳳閣，珠散影娥池。飄素迎歌上，翻光向舞移。幸因千里映，還繞萬年枝。
夏在先催過，秋賒已被迎。自應人不會，莫道物無情。木葉縱未落，鬢絲還易生。西風正相亂，休上夕陽城。
昔人思避世，惟恐不深幽。禽慶潛名岳，鴟夷漾釣舟。顧余知止足，所樂在歸休。不似尋山者，忘家恣遠遊。
迴首望知音，逶迤桑柘林。人歸海郡遠，路入雨天深。萬木經秋葉，孤舟向暮心。唯餘江畔草，應見白頭吟。
湯周二大仙，廬此得升天。風俗因興廟，春秋不記年。錦雲張紫蓋，琴溜瀉鳴泉。丹灶猶存鼎，仙花發故園。
攜酒復攜觴，朝朝一似忙。馬諳頻到路，僧借舊眠床。道勝他圖薄，身閒白日長。扁舟動歸思，高處見滄浪。
晚照背高台，殘鐘殘角催。能銷幾度落，已是半生來。吹葉陰風發，漫空暝色回。因思古人事，更變盡塵埃。
南國碧雲客，東京白首翁。松江初有月，伊水正無風。遠思兩鄉斷，清光千里同。不知娃館上，何似石樓中。
片水聳層橋，祥煙靄慶霄。晝花鋪廣宴，晴電閃飛橈。浪疊搖仙仗，風微定彩標。都人同盛觀，不覺在行朝。
朝隨早潮去，暮帶殘陽返。向背得清飆，相追無近遠。采山一何遲，服道常苦蹇。仙術信能為，年華未將晚。
卜夜容衰鬢，開筵屬異方。燭分歌扇淚，雨送酒船香。江海三年客，乾坤百戰場。誰能辭酩酊，淹臥劇清漳。
良晨喜利涉，解纜入淮潯。寒流泛鷁首，霜吹響哀吟。潛鱗波里躍，水鳥浪前沉。邗溝非復遠，悵望悅宸襟。
北齋有涼氣，嘉樹對層城。重門永日掩，清池夏雲生。遇此庭訟簡，始聞蟬初鳴。逾懷故園愴，默默以緘情。
聞道船中病，似憂親弟兄。信來從水路，身去到柴城。久別長鬚鬢，相思書姓名。忽然消息絶，頻夢卻還京。
行人路不同，花落到山中。水暗蒹葭霧，月明楊柳風。年華驚已擲，志業颯然空。何必龍鍾後，方期事遠公。
非是無人助，意欲自鳴砧。向月憐孤影，承風送迥音。疑搗雙絲練，似奏一絃琴。令君聞獨杵，知妾有專心。
醉入田家去，行歌荒野中。如何青草裡，亦有白頭翁。折取對明鏡，宛將衰鬢同。微芳似相誚，留恨向東風。
白玉一杯酒，綠楊三月時。春風餘幾日，兩鬢各成絲。秉燭唯須飲，投竿也未遲。如逢渭川獵，猶可帝王師。
坐舉天涯目，停杯語日晡。修篁齊迥檻，列岫限平蕪。亂水通三楚，歸帆掛五湖。不知從此去，何處是前途。
天使下西樓，光含萬里秋。台前疑掛鏡，簾外似懸鈎。張尹將眉學，班姬取扇儔。佳期應借問，為報在刀頭。
處士聞名早，游秦獻疏回。腹中書萬卷，身外酒千杯。江雨春波闊，園林客夢催。今君拜旌戟，凜凜近霜台。
何處得鄉信，告行當雨天。人離京口日，潮送岳陽船。孤鳥背林色，遠帆開浦煙。悲君唯此別，不肯話回年。
旭景鸞台上，微雲象闕間。時清政事少，日永直官閒。遠籟飛簫管，零冰響珮環。終軍年二十，默坐叩玄關。
老隱洞庭西，漁樵共一溪。琴前孤鶴影，石上遠僧題。橘柚園林熟，蒹葭徑路迷。君能許鄰並，分藥劚春畦。
咫尺西江路，悲歡暫莫聞。青年俱未達，白社獨離群。曲徑荒秋草，衡茅掩夕曛。相思不相見，愁絶賦停雲。
高閣客竟去，小園花亂飛。參差連曲陌，迢遞送斜暉。腸斷未忍掃，眼穿仍欲歸。芳心向春盡，所得是沾衣。
及第兼歸覲，宜忘涉驛勞。青雲重慶少，白日一飛高。轉楚聞啼狖，臨湘見疊濤。海陽沈飲罷，何地佐旌旄。
山海兩分歧，停舟偶此期。別來何限意，相見卻無詞。坐永神疑夢，愁多鬢欲絲。趨名易遲晚，此去莫經時。
早尚逍遙境，常懷汗漫期。星郎同訪道，羽客杳何之。物外求仙侶，人間失我師。不知柯爛者，何處看圍棋。
短顧何由遂，遲光且莫驚。鶯能歌子夜，蝶解舞宮城。柳訝眉雙淺，桃猜粉太輕。年華有情狀，吾豈怯平生。
出麾臨建水，下世在公堂。苦集休開篋，清資罷轉郎。瘴中無子奠，嶺外一妻孀。定是浮香骨，東歸就故鄉。
城上歸時晚，庭前宿處危。月明無葉樹，霜滑有風枝。啼澀饑喉咽，飛低凍翅垂。畫堂鸚鵡鳥，冷暖不相知。
寂寞兩相阻，悠悠南北心。燕驚滄海遠，鴻避朔雲深。夜夢江亭月，離憂隴樹陰。兼秋無限思，惆悵屬瑤琴。
曾話平生志，書齋幾見留。道孤心易感，恩重力難酬。獨立千峰晚，頻來一葉秋。鷄鳴應有處，不學淚空流。
圓內陶化功，外絶眾流通。選處離松影，穿時減藥叢。別疑天在地，長對月當空。每使登門客，煙波入夢中。
歸心不可留，雪桂一叢秋。葉雨空江月，螢飛白露洲。野蟬依獨樹，水郭帶孤樓。遙望山川路，相思萬里游。
初日承歸旨，秋風起贈言。漢珠留道味，江璧返真源。地出南關遠，天回北斗尊。寧知一柱觀，卻啟四禪門。
九月三十日，獨行梁宋道。河流激似飛，林葉翻如掃。程遙苦晝短，野迥知寒早。還家亦不閒，要且還家了。
共將纓上塵，來問雪山人。世綱從知累，禪心自證真。境空宜入夢，藤古不留春。一聽林公法，靈嘉願寄身。
蟬吟槐蕊落，的的是愁端。病覺離家遠，貧知處事難。真交無所隱，深語有餘歡。未必聞歌吹，覊心得暫寬。
斜日出門去，殘花已過春。鳥聲穿葉遠，虎跡渡溪新。入洞幾時路，耕田何代人。自慚非避俗，不敢問迷津。
懷人同不寐，清夜起論文。月魄正出海，雁行斜上雲。寒潮來灧灧，秋葉下紛紛。便送江東去，徘徊只待君。
玉扆將遷坐，金鷄忽報晨。珮環仙馭遠，星月夜台新。劍沒川空冷，菱寒鏡不春。國門車馬會，多是濯龍親。
官歷行將盡，村醪強自傾。厭寒思暖律，畏老惜殘更。歲月已如此，寇戎猶未平。兒童不諳事，歌吹待天明。
議獄持邦典，臨戎假憲威。風從閶闔去，霜入洞庭飛。篁竹迎金鼓，樓船引綉衣。明年拜真月，南鬥使星歸。
始發碧江口，曠然諧遠心。風清舟在鑒，日落水浮金。瓜步逢潮信，台城過雁音。故鄉何處是，雲外即喬林。
數樹荒庭上，芬芳映綠苔。自緣逢暖發，不是為人開。色艷鶯猶在，香消蝶已回。相從無勝事，誰向此傾杯。
旅行宜早發，況復是南歸。月影緣山盡，鐘聲隔浦微。星殘螢共映，葉落鳥驚飛。去去渡南渚，村深人出稀。
賓筵得佳客，侯印有光輝。候騎不傳箭，回文空上機。塞城收馬去，烽火射鵰歸。惟有嚴家瀨，迴環徑草微。
萬國爭名地，吾師獨此閒。題詩招上相，看雪下南山。內殿承恩久，中條進表還。常因秋貢客，少得掩禪關。
王子思歸日，長安已亂兵。沾衣問行在，走馬向承明。暮景巴蜀僻，春風江漢清。晉山雖自棄，魏闕尚含情。
天青織未遍，風急舞難成。粉重低飛蝶，黃沈不語鶯。自隨春靄亂，還放夕陽明。惆悵池塘上，荷珠點點傾。
故國三千里，深宮二十年。一聲河滿子，雙淚落君前。自倚能歌日，先皇掌上憐。新聲何處唱，腸斷李延年。
雪後柳條新，巴陵城下人。烹魚邀水客，載酒奠山神。雲去低斑竹，波回動白蘋。不堪逢楚老，日暮正江春。
望裡失卻山，聽中遺卻泉。松枝休策雲，藥囊翻貯錢。曾依青桂鄰，學得白雪弦。別來意未回，世上為隱仙。
片雨過前汀，端居枕簟清。病魔隨暑退，詩思傍涼生。別燕慇勤語，殘蟬彷彿鳴。古來悲不盡，況我本多情。
邊兵春盡回，獨上單于台。白日地中出，黃河天外來。沙翻痕似浪，風急響疑雷。欲向陰關度，陰關曉不開。
遼鶴虛空語，冥鴻未易親。偶然來即是，必擬見無因。霜霰窮冬令，杯盤旅舍貧。只應薊子訓，醉後懶分身。
上士既開天，中朝為得賢。青雲方羽翼，畫省比神仙。委佩雲霄裡，含香日月前。君王儻借問，客有上林篇。
性拙才非逸，同心友亦稀。風昏秋病眼，霜濕夜吟衣。鶯谷期猶負，蘭陔養不違。吾師惠佳句，勝得楚金歸。
無論行遠近，歸向舊煙林。寥落人家少，青冥鳥道深。白雲長滿目，芳草自知心。山色連東海，相思何處尋。
東風艷陽色，柳綠花如霰。競理同心鬟，爭持合歡扇。香傳賈娘手，粉離何郎面。最恨捲簾時，含情獨不見。
閒居晝掩扉，門柳蔭蔬畦。因病方收藥，尋僧始度溪。少逢人到戶，時有燕啣泥。蕭灑身無事，名高孰與齊。
花樹杳玲瓏，漁舟處處通。醉銷羅綺艷，香暖芰荷風。野鳥翻萍綠，斜橋印水紅。子猷簫管絶，誰愛碧鮮濃。
處世唯據衲，禪門幾歲寒。法空無所染，性悟不多看。竟日門長掩，相逢草自殘。有時尋道侶，飛錫度峰巒。
知府少得意，汶上掩柴扉。寒食仍留火，春風未授衣。皆言黃綬屈，早向青雲飛。借問他鄉事，今年歸不歸。
如何逋客會，忽在侍臣家。新草猶停雪，寒梅未放花。銜杯鷄欲唱，逗月雁應斜。年齒俱憔悴，誰堪故國賒。
搖落暮天迥，青楓霜葉稀。孤城向水閉，獨鳥背人飛。渡口月初上，鄰家漁未歸。鄉心正欲絶，何處搗寒衣。
巫峽見巴東，迢迢半出空。雲藏神女館，雨到楚王宮。朝暮泉聲落，寒暄樹色同。清猿不可聽，偏在九秋中。
文行成身事，從知貴得仁。歸來還寂寞，何以慰交親。芳草色似動，胡桃花又新。昌朝有知己，好作諫垣臣。
十里絳山幽，千年汾水流。碑傳門客建，劍是故人留。隴樹煙含夕，山門月對秋。古來鐘鼎盛，共盡一蒿丘。
任氣稱張放，銜恩在少年。玉階朝就日，金屋夜升天。軒騎青雲際，笙歌綠水邊。建章明月好，留醉伴風煙。
聞道乘驄發，沙邊待至今。不知雲雨散，虛費短長吟。山帶烏蠻闊，江連白帝深。船經一柱觀，留眼共登臨。
豈易訪仙蹤，雲蘿千萬重。他年來卜隱，此景願相容。亂水林中路，深山雪裡鐘。見君琴酒樂，迴首興何慵。
落魄薛高士，年高無白髭。雲中閒臥石，山裡冷尋碑。誇我飲大酒，嫌人說小詩。不知甚麼漢，一任輩流嗤。
無機成旅逸，中夜上江樓。雲盡月如練，水涼風似秋。鳧聲聞夢澤，黛色上昭丘。不遠人情在，良宵恨獨遊。
西入潼關路，何時更盍簪。年來人事改，老去鬢毛侵。花染離筵淚，葵傾報國心。龍潭千尺水，不似別情深。
湖闊兼雲霧，樓孤屬晚晴。禮加徐孺子，詩接謝宣城。雪岸叢梅發，春泥百草生。敢違漁父問，從此更南征。
得道無古今，失道還衰老。自笑鏡中人，白髮如霜草。捫心空嘆息，問影何枯槁。桃李竟何言，終成南山皓。
規諫揚雄賦，邅回賈誼官。久貧還往少，孤立轉遷難。清鏡流年急，高槐旅舍寒。侏儒亦何有，飽食向長安。
衰草經行處，微燈舊道場。門人失譚柄，野鳥上禪床。科鬥書空古，栴檀鉢自香。今朝數行淚，卻灑約公房。
并州非故國，君去復尋誰。獫狁方為寇，嫖姚正用師。戍煙來自號，邊雪下無時。更想經綿上，應逢禁火期。
受詔從華省，開旗發帝州。野煙新驛曙，殘照古山秋。樹勢連巴沒，江聲入楚流。唯應化行後，吟句上閒樓。
孤軍前度戰，一敗一成功。卷旆早歸國，臥屍猶臂弓。草間腥半在，沙上血殘紅。傷魄何為者，五湖垂釣翁。
高唐幾百里，樹色接陽台。晚見江山霽，宵聞風雨來。雲從三峽起，天向數峰開。靈境信難見，輕舟那可回。
漢水波浪遠，巫山雲雨飛。東風吹客夢，西落此中時。覺後思白帝，佳人與我違。瞿塘饒賈客，音信莫令稀。
裊裊柳楊枝，當軒雜珮垂。交陰總共密，分條各自宜。因依似永久，攬結更傷離。愛此陽春色，秋風莫遽吹。
未謝留侯疾，常懷仲蔚園。閒謡紫芝曲，歸夢赤松村。忽改蓬蒿色，俄吹黍谷暄。多慚孔北海，傳教及衡門。
桐廬江水閒，終日對柴關。因想別離處，不知多少山。釣舟春岸闊，庭樹晚煙還。莫便求棲隱，桂枝堪恨顏。
聞說徵人說，嗚嗚何處邊。孤城沙塞地，殘月雪霜天。會轉胡風急，吹長磧雁連。應傷漢車騎，名未勒燕然。
榮枯雖在目，名利不關身。高出城隍寺，野為雲鶴鄰。松聲寒後遠，潭色雨余新。豈住空空裡，空空亦是塵。
鄉心新歲切，天畔獨潸然。老至居人下，春歸在客先。嶺猿同旦暮，江柳共風煙。已似長沙傅，從今又幾年。
東川詩友合，此贈怯輕為。況復傳宗近，空然惜別離。梅花交近野，草色向平池。倘憶江邊臥，歸期願早知。
西去意如何，知隨貢士科。吟詩向月路，驅馬出煙蘿。晚色寒蕪遠，秋聲候雁多。自憐歸未得，相送一勞歌。
老鶴風姿異，衰翁詩思深。素毛如我鬢，丹頂似君心。松際雪相映，鷄群塵不侵。慇勤遠來意，一隻重千金。
我愛他山石，中含絶代珍。煙披寒落落，沙淺靜磷磷。翠色辭文陛，清聲出泗濱。扁舟載歸去，知是泛槎人。
境出三秦外，途分二陝中。山川入虞虢，風俗限西東。樹古棠陰在，耕余讓畔空。鳴笳從此去，行見洛陽宮。
晴暖感余芳，紅苞雜絳房。落時猶自舞，掃後更聞香。夢罷收羅薦，仙歸敕玉箱。迴腸九回後，猶有剩迴腸。
守歲尊無酒，思鄉淚滿巾。始知為客苦，不及在家貧。畏老偏驚節，防愁預惡春。故園今夜裡，應念未歸人。
桂宇幽襟積，山亭涼夜永。森沉野徑寒，肅穆岩扉靜。竹晦南汀色，荷翻北潭影。清興殊示闌，林端照初景。
奕奕彤闈下，煌煌紫禁隈。阿房萬戶列，閶闔九重開。疏廣遺榮去，于公待駟來。詎知金馬側，方朔有奇才。
睿賞葉通三，宸遊契重九。蘭將葉布席，菊用香浮酒。落日下桑榆，秋風歇楊柳。幸齊東戶慶，希薦南山壽。
美人怨何深，含情倚金閣。不嚬復不語，紅淚雙雙落。美人閉紅燭，燭坐裁新錦。頻放翦刀聲，夜寒知未寢。
菡萏遍秋水，隔林香似焚。僧同池上宿，霞向月邊分。渚鳥棲蒲立，城砧接曙聞。來宵莫他約，重此話孤雲。
自古無和親，貽災到妾身。胡風嘶去馬，漢月弔行輪。衣薄狼山雪，妝成虜塞春。回看父母國，生死畢胡塵。
九月龜城暮，愁人閉草堂。地卑多雨潤，天暖少秋霜。縱慾傾新酒，其如憶故鄉。不知更漏意，惟向客邊長。
解鞍先幾日，款曲見新詩。定向公堂醉，遙憐獨去時。葉沾寒雨落，鐘度遠山遲。晨策已雲整，當同林下期。
剡嶺窮邊海，君游別嶺西。暮雲秋水闊，寒雨夜猿啼。地僻秦人少，山多越路迷。蕭蕭驅匹馬，何處是蘭溪。
視事畫屏中，自稱三癖翁。管弦泛春渚，旌旆拂晴虹。酒對青山月，琴韻白蘋風。會書團扇上，知君文字工。
蕙草嬌紅萼，時光舞碧鷄。城中美年少，相見白銅鞮。少年襄陽地，來往襄陽城。城中輕薄子，知妾解秦箏。
紅樹曉鶯啼，春風暖翠閨。雕籠熏綉被，珠履踏金堤。芍藥花初吐，菖蒲葉正齊。藁砧當此日，行役向遼西。
心知衡岳路，不怕去人稀。船裡誰鳴磬，沙頭自曝衣。有家從小別，是寺即言歸。料得逢春住，當禪雲滿扉。
昔見漳濱臥，言將人事違。今逢慶誕日，猶謂學仙歸。棠棣花重發，鴒原鳥再飛。德比代雲布，心如晉水清。
楚澤雪初霽，楚城春欲歸。清淮變寒色，遠樹含清暉。原野已多思，風霜潛減威。與君同旅雁，北向刷毛衣。
匹馬風塵色，千峰旦暮時。遙看落日盡，獨向遠山遲。故驛花臨道，荒村竹映籬。誰憐卻迴首，步步戀南枝。
禾黍正離離，南園剪白芝。細腰沈趙女，高髻唱蠻姬。路愧前岡月，梳慚一頷絲。鄉人不可語，獨念畏人知。
客來風雨後，院靜似荒涼。罷講蛩離砌，思山葉滿廊。臘高興故疾，爐暖發餘香。自說匡廬側，杉陰半石床。
人事一朝盡，荒蕪三徑休。始聞漳浦臥，奄作岱宗游。池水猶含墨，風雲已落秋。今宵泉壑裡，何處覓藏舟。
永夕坐暝久，蕭蕭猿狖啼。漏微砧韻隔，月落鬥杓低。危葉無風墜，幽禽並樹棲。自憐在岐路，不醉亦沉迷。
向浦參差去，隨波遠近還。初移芳草裡，正在夕陽間。隱映回孤驛，微明出亂山。向空看不盡，歸思滿江關。
山陰過野客，鏡裡接仙郎。盥漱臨寒水，褰闈入夏堂。杉松交日影，枕簟上湖光。袞袞承嘉話，清風納晚涼。
四鄰無俗跡，終日大開門。水晚來邊雁，林秋下楚猿。一家隨難在，雙眼向書昏。沈近騷人廟，吟應見古魂。
故鄉南越外，萬里白雲峰。經論辭天去，香花入海逢。鷺濤清梵徹，蜃閣化城重。心到長安陌，交州後夜鐘。
夭壽知齊理，何曾免嘆嗟。祭回收朔雪，弔後折寒花。野水秋吟斷，空山暮影斜。弟兄相識遍，猶得到君家。
秦客何年駐，仙源此地深。還隨躡鳧騎，來訪馭風襟。院閉青霞入，松高老鶴尋。猶疑隱形坐，敢起竊桃心。
南國宴佳賓，交情老倍親。月慚紅燭淚，花笑白頭人。賓瑟常餘怨，瓊枝不讓春。更聞歌子夜，桃李艷妝新。
旋取山上材，駕為山下屋。門因水勢斜，壁任岩隈曲。朝隨鳥俱散，暮與雲同宿。不憚采掇勞，只憂官未足。
湖岸纜初解，鶯啼別離處。遙見舟中人，時時一回顧。坐悲芳歲晚，花落青軒樹。春夢隨我心，悠揚逐君去。
閒田北川下，靜者去躬耕。萬里空江菼，孤舟過郢城。種荷依野水，移柳待山鶯。出處安能問，浮雲豈有情。
聞有難名境，因君住更名。軒窗中夜色，風月繞灘聲。客好過無厭，禽幽畫不成。終期一尋去，聊且寄吟情。
赬錦支綠綺，韻同相感深。千年古澗石，八月秋堂琴。引出山水思，助成金玉音。人間無可比，比我與君心。
茅屋往來久，山深不置門。草生垂井口，花落擁籬根。入院將雛鳥，尋蘿抱子猿。曾逢異人說，風景似桃源。
初聞衡漢來，移住鬥城隈。錦帳迎風轉，瓊筵拂霧開。馬香遺舊埒，風吹繞新台。為問沈冥子，仙槎何處回。
造化有功力，平分歸筆端。溪如冰後聽，山似燒來看。立意雪髯出，支頤煙汗干。世間從爾後，應覺致名難。
辭秩入匡廬，重修靖節居。免遭黑綬束，不與白雲疏。送吏各獻酒，群兒自擔書。到時看瀑布，為我謝清虛。
清溪深不測，隱處唯孤雲。松際露微月，清光猶為君。茅亭宿花影，藥院滋苔紋。余亦謝時去，西山鸞鶴群。
扶病送君發，自憐猶不歸。只應盡客淚，復作掩荊扉。江漢故人少，音書從此稀。往還二十載，歲晚寸心違。
從來招隱地，未有剖符人。山水能成癖，巢夷擬獨親。豬肝無足累，馬首敢辭勤。掃灑潭中月，他時望德鄰。
當年誰不羡，分作竇家妻。錦字行行苦，羅帷日日啼。豈知登隴遠，只恨下機迷。直候陽關使，慇勤寄海西。
仗劍夜巡城，衣襟滿霜霰。賊火遍郊坰，飛焰侵星漢。積雪似空江，長林如斷岸。獨憑女牆頭，思家起長嘆。
雨過一蟬噪，飄蕭松桂秋。青苔滿階砌，白鳥故遲留。暮靄生深樹，斜陽下小樓。誰知竹西路，歌吹是揚州。
高戶列禪房，松門到上方。像開祇樹嶺，人施蜀城香。地遍磷磷石，江移孑孑檣。林僧語不盡，身役事梁王。
尋仙向玉清，獨倚雪初晴。木落寒郊迥，煙開疊嶂明。片雲盤鶴影，孤磬雜松聲。且共探玄理，歸途月未生。
相尋喜可知，放錫便論詩。酷愛山兼水，唯應我與師。風雷吟不覺，猿鶴老為期。近輩推棲白，其如趣向卑。
曾共劉諮議，同時事道林。與君相掩淚，來客豈知心。階雪凌春積，爐煙向暝深。依然舊童子，相送出花林。
食盡須分散，將行幾願留。春兼三月閏，人擬半年游。風俗同吳地，山川擁梓州。思君登棧道，猿嘯始應愁。
客下荊南盡，君今復入舟。買薪猶白帝，鳴櫓少沙頭。衡霍生春早，瀟湘共海浮。荒林庾信宅，為仗主人留。
功烈尚書孫，琢磨風雅言。渡河山鑿處，陟峴漢灘喧。夢想吟天目，宵同話石門。楓林葉欲下，極浦月清暾。
吹火朱唇動，添薪玉腕斜。遙看煙裡面，大似霧中化。吹火青唇動，添薪黑腕斜。遙看煙裡面，恰似鳩盤荼。
病老正相仍，忽逢張道陵。羽衣風淅淅，仙貌玉棱棱。叱我問中壽，教人祈上升。樓居五雲裡，幾與武皇登。
塵跡入門盡，悄然江海心。水聲巫峽遠，山色洞庭深。風桂落寒子，嵐煙凝夕陰。前軒鶴歸處，蘿月思沈沈。
清香聞曉蓮，水國雨餘天。天氣正得所，客心剛悄然。亂兵何日息，故老幾人全。此際難消遣，從來未學禪。
憶家望雲路，東去獨依依。水宿隨漁火，山行到竹扉。寒花催酒熟，山犬喜人歸。遙羡書窗下，千峰出翠微。
借問隴頭水，終年恨何事。深疑嗚咽聲，中有徵人淚。昨日上山下，達曙不能寐。何處接長波，東流入清渭。
出佐青油幕，來吟白雪篇。須為九皋鶴，莫上五湖船。故態君應在，新詩我亦便。元侯看再入，好被暫流連。
來從城上峰，京寺暮相逢。往往語復默，微微雨灑松。家貧初罷吏，年長畏聞蛩。前日猶拘束，披衣起曉鐘。
伐彼槎櫱枝，放於冰雪浦。游魚趁暖處，忽爾來相聚。徒為棲托心，不問庇庥主。一旦懸鼎鑊，禍機真自取。
洞徹琉璃蔽，威紆屈膝回。錦中雲母列，霞上織成開。山水含春動，神仙倒景來。修身兼竭節，誰識作銘才。
盛名與高隱，合近謝敷村。弟子已得桂，先生猶灌園。垂綸侵海介，拾句歷雲根。白日昇天路，如君別有門。
遠期難可托，桃李自依依。花徑無容跡，戎裘未下機。隨風開又落，度日掃還飛。欲折枝枝贈，那知歸不歸。
余才不廢詩，佐邑喜閒司。丹陛終須去，青山未可期。葉凋溫谷晚，雲出古宮遲。若草東封疏，君王到有時。
先生赤松侶，混俗遊人間。昆閬無窮路，何時下故山。千年猶孺質，秘術救塵寰。莫便衝天去，雲雷不可攀。
溪上持只輪，溪邊指茅屋。閒乘風水便，敢議朱丹轂。高多倚衡懼，下有折軸速。曷若載逍遙，歸來臥雲族。
古寺章陵下，潛公住幾年。安心生軟草，灌頂引春泉。寂寂傳燈地，寥寥禁火天。世間多暗室，白日為誰懸。
朔風吹疏林，積雪在崖巘。鳴琴草堂響，小澗清且淺。沉吟東山意，欲去芳歲晚。悵望黃綺心，白雲若在眼。
夢後何人見，孤亭似舊時。褰開誠得地，冥感竟因詩。不往過應少，悲來下獨遲。顧慚非謝客，靈貺杳難追。
天山一丈雪，雜雨夜霏霏。濕馬胡歌亂，經烽漢火微。丁零蘇武別，疏勒范羌歸。若著關頭過，長榆葉定稀。
上林春更好，賓雁不知歸。顧影憐青籞，傳聲入紫微。夜陪池鷺宿，朝出苑花飛。寧憶寒鄉侶，鸞凰一見稀。
江嶺昔飄蓬，人間值俊雄。關西今孔子，城北舊徐公。清夜遊何處，良辰此不同。傷心幾年事，一半在湖中。
山海兩分岐，停舟偶似期。別來何限意，相見卻無辭。坐永神凝夢，愁繁鬢欲絲。趨名易遲晚，此去莫經時。
倦遊嗟落拓，短翮慕追飛。周醪忽同醉，牙弦乃共揮。油雲澹寒色，落景靄霜霏。累日方投分，茲夕諒無歸。
清和春尚在，歡醉日何長。谷鳥隨柯轉，庭花奪酒香。初晴岩翠滴，向晚樹陰涼。別有堪吟處，相留宿草堂。
片石露寒色，先生遺素風。醉眠芳草合，吟起白雲空。道出乾坤外，聲齊日月中。我知彭澤後，千載與誰同。
三峰居接近，數里躡雲行。深去通仙境，思歸厭宦名。月從高掌出，泉向亂松鳴。坐石眠霞侶，秋來短褐成。
端揆凝邦績，台階闡國猷。方崇大廈棟，忽逝巨川舟。白日銘安在，清風頌獨留。死生恩命畢，零落掩山丘。
四郊陰靄散，開戶半蟾生。萬里舒霜合，一條江練橫。出時山眼白，高後海心明。為惜如團扇，長吟到五更。
別弟三年後，還家一日餘。醁醽今夕酒，緗帙去時書。病骨猶能在，人間底事無。何須問牛馬，拋擲任梟盧。
往事起獨念，飄然自不勝。前灘急夜響，密雪映寒燈。的的三年夢，迢迢一綫縆。明朝楚山上，莫上最高層。
秋水通溝洫，城隅進小船。晚涼看洗馬，森木亂鳴蟬。菱熟經時雨，蒲荒八月天。晨朝降白露，遙憶舊青氈。
觸目盡如幻，幻中能幾時。愁來舍行樂，事去莫吞悲。白髮不由己，黃金留待誰。耕煙得銘志，翻為古人思。
且寬沈簿領，應賴酒如澠。春夜霜猶下，東城月未升。清言饒醉客，亂舞避寒燈。名字書仙籍，諸生病未能。
早知君愛歇，本自無縈妒。誰使恩情深，今來反相誤。愁眠羅帳曉，泣坐金閨暮。獨有夢中魂，猶言意如故。
漸覺風沙暗，蕭關欲到時。兒童能探火，婦女解縫旗。川少銜魚鷺，林多帶箭麋。暫來戎馬地，不敢苦吟詩。
臘月今知晦，流年此夕除。拾樵供歲火，帖牖作春書。柳覺東風至，花疑小雪餘。忽逢雙鯉贈，言是上冰魚。
一瓶離日外，行指赤城中。去自重雲下，來從積水東。攀蘿躋石徑，掛錫憩松風。迴首鷄林道，唯應夢想通。
巢父志何遠，潛精人莫知。恥聞讓王事，飲犢方見移。不欲散大樸，焉能為堯師。煉真自輕舉，浮世何足遺。
渭城寒食罷，送客歸遠道。烏帽背斜暉，青驪踏春草。酒醒孤燭夜，衣冷千山早。去事沈尚書，應憐詞賦好。
素衣京洛塵，歸棹過南津。故里跡猶在，舊交心更新。月高蕭寺夜，風暖庾樓春。詩酒應無暇，朝朝問旅人。
江皋正月雨，平陸亦波瀾。半是峨嵋雪，重為澤國寒。農田淹浸盡，客棹往來難。愁殺騷人路，滄浪正渺漫。
阿嬌年未多，弱體性能和。怕重愁拈鏡，憐輕喜曳羅。臨津雙洛浦，對月兩嫦娥。獨有荊王殿，時時暮雨過。
寒更傳唱晚，清鏡覽衰顏。隔牖風驚竹，開簾雪滿山。灑空深巷靜，積素廣庭閒。借問袁安舍，翛然尚閉關。
夢別一仙人，霞衣滿鶴身。旌幢天路晚，桃杏海山春。種玉非求稔，燒金不為貧。自憐頭白早，難與葛洪親。
病眠夜少夢，閒立秋多思。寂寞余雨晴，蕭條早寒至。鳥棲紅葉樹，月照青苔地。何況鏡中年，又過三十二。
夜雨深館靜，苦心黃卷前。雲陰留墨沼，螢影傍華編。夢鳥富清藻，通經仍妙年。何愁丹穴鳳，不飲玉池泉。
天仗星辰轉，霜冬景氣和。樹含溫液潤，山入繚垣多。丞相金錢賜，平陽玉輦過。魯儒求一謁，無路獨如何。
宮館貯嬌娃，當時意大誇。艷傾吳國盡，笑入楚王家。月殿移椒壁，天花代舜華。唯餘采香徑，一帶繞山斜。
去覲毗陵日，秋殘建業中。莎垂石城古，山闊海門空。灌木寒檣遠，層波皓月同。何當復讎校，春集少陽宮。
鳥外更誰親，諸峰即四鄰。白頭寒枕石，青衲爛無塵。橡慄堆行徑，猿猴繞定身。儻然重結社，願作掃壇人。
吾友太乙子，餐霞臥赤城。欲尋華頂去，不憚惡溪名。歇馬憑雲宿，揚帆截海行。高高翠微裡，遙見石樑橫。
牛羊下來久，各已閉柴門。風月自清夜，江山非故園。石泉流暗壁，草露滴秋根。頭白燈明裡，何須花燼繁。
新居多野思，不似在京城。牆上雲相壓，庭前竹亂生。尋師望藥力，依譜上琴聲。好是中秋夜，無塵有月明。
送客蒼溪縣，山寒雨不開。直愁騎馬滑，故作泛舟回。青惜峰巒過，黃知橘柚來。江流大自在，坐穩興悠哉。
雙轂不回轍，子疾已在旁。侍坐長搖扇，迎醫漸下床。新施箱中幔，未洗來時妝。奉君纏綿意，幸願莫相忘。
夜闌黃葉寺，瓶錫兩俱能。松下石橋路，雨中山殿燈。茶爐天姥客，棋席剡溪僧。還笑長門賦，高秋臥茂陵。
昔別是何處，相逢皆老夫。故人還寂寞，削跡共艱虞。自失論文友，空知賣酒壚。平生飛動意，見爾不能無。
我有辭鄉劍，玉鋒堪截雲。襄陽走馬客，意氣自生春。朝嫌劍花淨，暮嫌劍光冷。能持劍向人，不解持照身。
艷女皆妒色，靜女獨檢蹤。任禮恥任妝，嫁德不嫁容。君子易求聘，小人難自從。此志誰與諒，琴弦幽韻重。
圓魄上寒空，皆言四海同。安知千里外，不有雨兼風。盈缺青冥外，東風萬古吹。何人種丹桂，不長出輪枝。
玉關春色晚，金河路幾千。琴悲桂條上，笛怨柳花前。霧掩臨妝月，風驚入鬢蟬。緘書待還使，淚盡白雲天。
彭澤舊居在，匡廬翠疊前。因思從楚寺，便附入吳船。岸繞春殘樹，江浮曉霽天。應過虎溪社，佇立想諸賢。
剃髮鬢無雪，去年三十三。山過春草寺，磬度落花潭。得句才鄰約，論宗意在南。峰靈疑懶下，蒼翠太虛參。
負書猶在漢，懷策未聞秦。復此窮秋日，芳樽別故人。黃金裝屢盡，白首契逾新。空羡雙鳧舄，俱飛向玉輪。
樂道辭榮祿，安居桂水東。得閒多事外，知足少年中。藥圃無凡草，松庭有素風。朝昏吟步處，琴酒與誰同。
禦溝臨岸行，遠岫見雲生。松下度三伏，磬中銷五更。雨淋經閣白，日閃剃刀明。海畔終須去，燒燈老國清。
半醉別都門，含淒上古原。晚風楊葉社，寒食杏花村。薄暮牽離緒，傷春憶晤言。年芳本無限，何況有蘭孫。
初晴天墮絲，晚色上春枝。城下路分處，邊頭人去時。停車數行日，勸酒問回期。亦是茫茫客，還從此別離。
西楚見南關，蒼蒼落日間。雲離大雷樹，潮入秣陵山。登戍因高望，停橈放溜閒。陳公有賢榻，君去豈空還。
多慚恩未報，敢問路何長。萬里通秋雁，千峰共夕陽。舊遊成遠道，此去更違鄉。草露深山裡，朝朝落客裳。
鄉關眇天末，引領悵懷歸。覊旅久淫滯，物色屢芳菲。稍覺出意盡，行看蓬鬢稀。如何千里外，佇立沾裳衣。
敢嗟君不憐，自是命不諧。著破三條裙，卻還雙股釵。感郎雙條脫，新破八幅綃。不惜榆莢錢，買人金步搖。
流落時相見，悲歡共此情。興因尊酒洽，愁為故人輕。暗滴花莖露，斜暉月過城。那知橫吹笛，江外作邊聲。
及到怡情處，暫忘登陟勞。青山看不厭，明月坐來高。犬為孤村吠，猿因冷木號。微吟還獨酌，多興憶同袍。
聖作西山頌，君其出使年。勒碑懸日月，驅傳接雲煙。寒盡函關路，春歸洛水邊。別離能幾許，朝暮玉墀前。
丈室久多病，小園晴獨遊。鳴蛩孤燭雨，啅雀一籬秋。聖主恩難謝，生靈志亦憂。他年誰識我，心跡在徐州。
烏蟾俱沈光，晝夜恨暗度。何當乘雲螭，面見上帝訴。臣言陰雲欺，詔用利劍付。回車誅群奸，自散萬籟怒。
望極春城上，開筵近鳥巢。白花檐外朵，青柳檻前梢。池水觀為政，廚煙覺遠庖。西川供客眼，唯有此江郊。
五月中夜息，饑蚊尚營營。但將膏血求，豈覺性命輕。顧己寧自愧，飲人以偷生。願為天下幮，一使夜景清。
胡風激秦樹，賤子風中泣。家家朱門開，得見不可入。長安十二衢，投樹鳥亦急。高閣何人家，笙簧正喧吸。
維舟登野岸，因訪故人居。亂後知何處，荊榛匝弊廬。欲問當年事，耕人都不知。空餘堤上柳，依舊自垂絲。
通玄貴陰德，利物非市朝。悠然大江上，散髮揮輕橈。已陳緇帷說，復表滄浪謡。滅跡竟何往，遺文獨昭昭。
晨裝行墮葉，萬里望桑乾。舊說涇關險，猶聞易水寒。黃雲戰後積，白草暮來看。近得君苗信，時教旅思寬。
抱疾寒溪臥，因循草木青。相留開夏蜜，辭去見秋螢。朔雪痕侵雍，邊烽焰照涇。煙沈隴山色，西望涕交零。
淺薄雖頑樸，其如近筆端。低心蒙潤久，入匣更身安。應念研磨苦，無為瓦礫看。儻然仁不棄，還可比琅玕。
試上江樓望，初逢山雨晴。連空青嶂合，向晚白雲生。俊美要殊觀，蕭條見遠情。情來不可極，日暮水流清。
銅雀羽儀麗，金龍光彩奇。潛傾鄴宮酒，忽作商庭漦。若怒鱗甲赤，如酣頭角垂。君臣坐相滅，安用驕奢為。
老病力難任，猶多鏡雪侵。鱸魚消宦況，鷗鳥識歸心。急雨江帆重，殘更驛樹深。鄉關殊可望，漸漸入吳音。
見盡數萬里，不聞三聲猿。但飛蕭蕭雨，中有亭亭魂。千載楚王恨，遺文宋玉言。至今晴明天，雲結深閨門。
朝別使君門，暮投江上村。從來無舊分，臨去望何恩。行計自不定，此心誰與論。秋猿叫寒月，只欲斷人魂。
相思楚天外，夢寐楚猿吟。更落淮南葉，難為江上心。衡陽問人遠，湘水向君深。欲逐孤帆去，茫茫何處尋。
灉湖唯上貢，何以惠尋常。還是詩心苦，堪消蠟面香。碾聲通一室，烹色帶殘陽。若有新春者，西來信勿忘。
日落風亦起，城頭鳥尾訛。黃雲高未動，白水已揚波。羌婦語還哭，胡兒行且歌。將軍別換馬，夜出擁雕戈。
南雪不到地，青崖沾未消。微微嚮日薄，脈脈去人遙。冬熱鴛鴦病，峽深豺虎驕。愁邊有江水，焉得北之朝。
山雪照湖水，漾舟湖畔歸。松篁調遠籟，台榭發清輝。野岫分閒徑，漁家並掩扉。暮年詩力在，新句更幽微。
支公身欲老，長在沃州多。慧力堪傳教，禪功久伏魔。山雲隨坐夏，江草伴頭陀。借問回心後，賢愚去幾何。
霽色明高巘，關河獨望遙。殘雲歸太華，疏雨過中條。鳥散綠蘿靜，蟬鳴紅樹凋。何言此時節，去去任蓬飄。
吟詩擲酒船，仙掌白樓前。從事關中貴，主人天下賢。此生無了日，終歲踏離筵。何計因歸去，深山恣意眠。
嘗聞秦帝女，傳得鳳凰聲。是日逢仙子，當時別有情。人吹彩簫去，天借綠雲迎。曲在身不返，空餘弄玉名。
十方俱是夢，一念偶尋山。望剎經巴寺，持瓶向蜀關。亂猿心本定，流水性長閒。世俗多離別，王城幾日還。
習讀在前生，僧談足可明。還家雖解喜，登第未知榮。時果曾沾賜，春闈不掛情。燈前猶惡睡，寤語讀書聲。
城中金絡騎，出餞沈東陽。九月寒露白，六關秋草黃。齊謳聽處妙，魯酒把來香。醉後著鞭去，梅山道路長。
江路經廬阜，松門入虎溪。聞君尋寂樂，清夜宿招提。石鏡山精怯，禪枝怖鴿棲。一燈如悟道，為照客心迷。
聚散竟無形，迴腸自結成。古今留不得，離別又潛生。降虜將軍思，窮秋遠客情。何人更憔悴，落第泣秦京。
罷相恩猶在，那容處靜司。政嚴初領節，名重更因詩。公事巡營外，戎裝拜敕時。恭聞長與善，應念出身遲。
玉泉歸故剎，便老是僧期。亂木孤蟬後，寒山絶鳥時。若尋流水去，轉出白雲遲。見說千峰路，溪深復頂危。
日夜鄉山遠，秋風復此時。舊聞胡馬思，今聽楚猿悲。念別朝昏苦，懷歸歲月遲。壯圖空不息，常恐發如絲。
漢家邊事重，竇憲出臨戎。絶漠秋山在，陽關舊路通。列營依茂草，吹角向高風。更就燕然石，行看奏虜功。
周郎三十餘，天子賜魚書。龍節隨雲水，金鐃動裡閭。松聲三楚遠，鄉思百花初。若轉弘農守，蕭咸事不如。
弟兄書忽到，一夜喜兼愁。空館復聞雨，貧家怯到秋。坐中孤燭暗，窗外數螢流。試以他鄉事，明朝問子游。
春來日漸賒，琴酒逐年華。欲向文通徑，先游武子家。池碧新流滿，岩紅落照斜。興闌情未盡，步步惜風花。
虛極仙宗本，希夷象帝先。百靈朝太上，萬法祖重圓。善貸惟沖德，功成謂自然。雲門達和氣，思用合鈞天。
念別感時節，早蛩聞一聲。風簾夜涼入，露簟秋意生。燈盡夢初罷，月斜天未明。暗凝無限思，起傍藥闌行。
雄鵠銜枝來，雌鵠啄泥歸。巢成不生子，大義當乖離。江漢水之大，鵠身鳥之微。更無相逢日，安可相隨飛。
閒居寡言宴，獨坐慘風塵。忽見嚴冬盡，方知列宿春。夜將寒色去，年共曉光新。耿耿他鄉夕，無由展舊親。
雖共蒿蘭伍，南朝有宗祖。莫打綠袍人，空中且歌舞。堪憐木邊土，非兒不似女。瘦馬上高山，登臨何自苦。
洛陽征戰後，君去問凋殘。雲月臨南至，風霜向北寒。故園經亂久，古木隔林看。誰訪江城客，年年守一官。
回中道路險，蕭關烽候多。五營屯北地，萬乘出西河。單于拜玉璽，天子按雕戈。振旅汾川曲，秋風橫大歌。
終朝異五嶽，列翠滿長安。地去搜揚近，人謀隱遁難。水穿諸苑過，雪照一城寒。為問紅塵裡，誰同駐馬看。
日斜漳浦望，風起鄴台寒。玉座平生晚，金尊妓吹闌。舞餘依帳泣，歌罷向陵看。蕭索松風暮，愁煙入井闌。
九衢寒霧斂，雙闕曙光分。彩仗迎春日，香煙接瑞雪。珮聲清漏間，天語侍臣聞。莫笑馮唐老，還來謁聖君。
南風起別袂，心到衡湘間。歸客楚山遠，孤舟雲水閒。愛君採蓮處，花島連家山。得意且寧省，人生難此還。
秋來吟更苦，半咽半隨風。禪客心應亂，愁人耳願聾。雨晴煙樹裡，日晚古城中。遠思應難盡，誰當與我同。
家林滄海東，未曉日先紅。作貢諸蕃別，登科幾國同。遠聲魚呷浪，層氣蜃迎風。鄉俗稀攀桂，爭來問月宮。
煙華方散薄，蕙氣猶含露。澹景發清琴，幽期默玄悟。流連白雪意，斷續迴風度。掩抑雖已終，忡忡在幽素。
歲暮鄉關遠，天涯手重攜。雪埋江樹短，雲壓夜城低。寶瑟湘靈怨，清砧杜魄啼。不須臨皎鏡，年長易淒淒。
積雪抱松塢，蠹根然草堂。深爐與遠燒，此夜仍交光。或似坐奇獸，或如焚異香。堪嗟宦遊子，凍死道路傍。
中司龍節貴，上客虎符新。地控吳襟帶，才高漢縉紳。泛舟應度臘，入境便行春。處處歌來暮，長江建業人。
桑柘滿江村，西齋接海門。浪衝高岸響，潮入小池渾。岩樹陰棋局，山花落酒樽。相逢亦留宿，還似識王孫。
繩床茅屋下，獨坐味閒安。苦行無童子，忘機避宰官。是非齊已久，夏臘比應難。更悟真如性，塵心稍自寬。
河冰一夜合，虜騎入靈州。歲歲徵兵去，難防塞草秋。見說靈州戰，沙中血未乾。將軍日告急，走馬向長安。
征馬去翩翩，城秋月正圓。單于莫近塞，都護欲臨邊。漢驛通煙火，胡沙乏井泉。功成須獻捷，未必去經年。
結束衣囊了，炎州定去游。草堂方惜別，山雨為相留。又得一宵話，免生千里愁。莫辭重卜日，後會必經秋。
荊扉帶郊郭，稼穡滿東菑。倚杖寒山暮，鳴梭秋葉時。回雲覆陰谷，返景照霜梨。澹泊真吾事，清風別自茲。
扁舟江瀨盡，歸路海山青。巨浸分圓象，危檣入眾星。雨遙明電影，蜃曉識樓形。不是長遊客，那知造化靈。
碧樹杳雲暮，朔風自西來。佳人憶山水，置酒在高台。不必問流水，坐來日已西。勸君速歸去，正及鷓鴣啼。
睿想入希夷，真游到具茨。玉鸞登嶂遠，雲輅出花遲。泉壑凝神處，陽和布澤時。六龍多順動，四海正雍熙。
城下巴江水，春來似麹塵。軟沙如渭曲，斜岸憶天津。影蘸新黃柳，香浮小白蘋。臨流搔首坐，惆悵為何人。
龍沙重九會，千騎駐旌旗。水木秋光淨，絲桐雅奏遲。煙蕪斂暝色，霜菊發寒姿。今日從公醉，全勝落帽時。
九秋光順豫，重節霽良辰。登高識漢苑，問道侍軒臣。菊花浮秬鬯，萸房插縉紳。聖化邊陲謐，長洲鴻雁賓。
野寺僧房遠，陶潛引客來。鳥喧殘果落，蘭敗幾花開。真性知無住，微言慾望回。竹風清磬晚，歸策步蒼苔。
江聲五十里，瀉碧急於弦。不覺日又夜，爭教人少年。一汀巫峽月，兩岸子規天。山影似相伴，濃遮到曉船。
古國群舒地，前當桐柏關。連綿江上雨，稠疊楚南山。沙館行帆息，楓洲候吏還。乘籃若有暇，精舍在林間。
丹葉下西樓，知君萬里愁。鐘非黔峽寺，帆是敬亭舟。山色和雲暮，湖光共月秋。天台多道侶，何惜更南遊。
腕軟撥頭輕，新教略略成。四弦千遍語，一曲萬重情。法向師邊得，能從意上生。莫欺江外手，別是一家聲。
身在勤勞地，常思放曠時。功成歸聖主，位重委群司。看壘台邊石，閒吟篋裡詩。蒼生正瞻望，難與故山期。
聯飛獨不前，迥落海南天。賈傅竟行矣，邵公惟泫然。瘴開山更遠，路極水無邊。沉劣本多感，況聞原上篇。
裊裊啼虛壁，蕭蕭掛冷枝。艱難人不見，隱見爾如知。慣習元從眾，全生或用奇。前林騰每及，父子莫相離。
地暖雪花摧，天春鬥柄回。朱泥一丸藥，柏葉萬年杯。旅雁辭人去，繁霜滿鏡來。今朝彩盤上，神燕不須雷。
好讀高僧傳，時看辟榖方。鳩形將刻仗，龜殼用支床。柳色青山映，梨花夕鳥藏。北窗桃李下，閒坐但焚香。
亂魯負虛名，游秦感寧生。候驚丞相喘，用識葛盧鳴。黍稷滋農具，軒車乏道情。近來筋力退，一志在歸耕。
白首年空度，幽居俗豈知。敗蕉依晚日，孤鶴立秋墀。久客何由造，禪門不可窺。會同塵外友，齋沐奉威儀。
何言訪衰疾，旌旆重淹留。謝禮誠難答，裁詩豈易酬。江清寒照動，山迥野雲秋。一醉龍沙上，終歡勝舊遊。
舊山臨海色，歸路到天涯。此別各多事，重逢是幾時。江行晴望遠，嶺宿夜吟遲。珍重南方客，清風失所思。
古岸扁舟晚，荒園一徑微。鳥啼新果熟，花落故人稀。宿潤侵苔甃，斜陽照竹扉。相逢盡鄉老，無復話時機。
曉起磬房前，真經誦百篇。漱流星入齒，照鏡石差肩。靜閉街西觀，存思海上仙。閒聽說五嶽，窮遍一根蓮。
車法肇宗周，鼷文闡大猷。還將君子變，來藴太公籌。委質超羊鞟，飛名列虎侯。若令逢雨露，長隱南山幽。
萬仞峻為城，沈酣浸其俗。香侵井幹過，味染濠波淥。朝傾逾百榼，暮壓幾千斛。吾將隷此中，但為閽者足。
已得歸鄉裡，逍遙一外臣。那隨流水去，不待鏡湖春。雪裡登山屐，林間漉酒巾。空餘道士觀，誰是學仙人。
古木有清陰，寒泉有下深。蟬從初伏噪，客向晚涼吟。白日欺玄鬢，滄江負素心。甚思中夜話，何路許相尋。
道賢齊二阮，俱向竹林歸。古偈穿花綫，春裝卷葉衣。僧墟回水寺，佛隴啟山扉。愛別吾何有，人心強有違。
賃宅得花饒，初開恐是妖。粉光深紫膩，肉色退紅嬌。且願風留著，惟愁日炙燋。可憐零落蕊，收取作香燒。
西園罷宴遊，東閣念林丘。特減花邊峭，來添竹裡幽。憶過陽朔見，曾記大湖求。從此頻吟繞，歸山意亦休。
久向空門隱，交親亦不知。文高輕古意，官冷似前資。老覺僧齋健，貧還酒債遲。仙方小字寫，行坐把相隨。
天下猿多處，西南是蜀關。馬登青壁瘦，人宿翠微閒。帶雨逢殘日，因江見斷山。行歌風月好，莫老錦城間。
公務江南遠，留歡幕下榮。楓林緣楚塞，水驛到湓城。岸草知春晚，沙禽好夜驚。風帆幾度泊，處處暮潮聲。
獨居何意足，山色在前門。身野長無事，心冥自不言。閒行數亂竹，靜坐照清源。物外從知少，禪徒不耐煩。
主第簪裾出，王畿春照華。山亭一以眺，城闕帶煙霞。橫堤列錦帳，傍浦駐香車。歡娛屬晦節，酩酊未還家。
一百八十首，清泠韻可敲。任從人不愛，終是我難拋。桂魄吟來滿，蒲團坐得凹。先生聲價在，寰宇幾人抄。
犬吠水聲中，桃花帶雨濃。樹深時見鹿，溪午不聞鐘。野竹分青靄，飛泉掛碧峰。無人知所去，愁倚兩三松。
宋杜詩題在，風騷到此真。獨來終日看，一為拂秋塵。古石生寒仞，春鬆脫老鱗。高僧眼根靜，應見客吟神。
有卉秘神仙，君臣有禮焉。忻當苦口喻，不畏入腸偏。扁鵲功成日，神農定品年。丹成如可待，鷄犬自聞天。
劍門倚青漢，君昔未曾過。日暮行人少，山深異鳥多。猿啼和峽雨，棧盡到江波。一路白雲裡，飛泉灑薜蘿。
仙壇禮既畢，神駕儼將升。佇屬深祥起，方期庶績凝。虔誠資宇內，務本勖黎蒸。靈心昭備享，率土洽休征。
小苑試春衣，高樓倚暮暉。夭桃惟是笑，舞蝶不空飛。赤嶺久無耗，鴻門猶合圍。幾家緣錦字，含淚坐鴛機。
非高柳下逸，自愛竹林閒。才異居東里，愚因在北山。徑荒寒未掃，門設晝長關。不及鴟夷子，悠悠煙水間。
行行指漢東，暫喜笑言同。雨雪離江上，蒹葭出夢中。面猶含瘴色，眼已見華風。歲暮難相值，酣歌未可終。
棟宇非吾室，煙山是我鄰。百齡惟待盡，一世樂長貧。半壁懸秋日，空林滿夕塵。只應雙鶴弔，松路更無人。
晤語青蓮舍，重門閉夕陰。向人寒燭靜，帶雨夜鐘沈。流水從他事，孤雲任此心。不能捐鬥粟，終日愧瑤琴。
別路吳將楚，離憂弟與兄。斷雲驚晚吹，秋色滿孤城。信遠鴻初下，鄉遙月共明。一枝棲未穩，迴首望三京。
百鳥乳雛畢，秋燕獨蹉跎。去社日已近，啣泥意如何。不悟時節晚，徒施工用多。人間事亦爾，不獨燕營窠。
路有論冤謫，言皆在中興。空聞遷賈誼，不待相孫弘。江闊惟迴首，天高但撫膺。去年相送地，春雪滿黃陵。
舊俗歡猶在，憐君恨獨深。新年向國淚，今日倚門心。歲去隨湘水，春生近桂林。流鶯且莫弄，江畔正行吟。
府中相見少，江上獨行遙。會日起離恨，新年別舊僚。春雲猶伴雪，寒渚未通潮。迴首群山暝，思君轉寂寥。
列炬春溪口，平潭如不流。照見游泳魚，一一如清晝。中目碎瓊碧，毀鱗殷組綉。樂此何太荒，居然愧川後。
分飛共所從，六翮勢催風。聲斷碧雲外，影孤明月中。青田歸路遠，丹桂舊巢空。矯翼知何處，天涯不可窮。
雷響風仍急，人歸鳥亦還。亂雲方至水，驟雨已喧山。田鼠依林上，池魚戲草間。因茲屏埃霧，一詠一開顏。
服儒師道旨，糲食臥中林。誰識先生事，無身是本心。空山流水遠，故國白雲深。日夕誰來哭，唯應猿鳥吟。
暝色滄州迥，秋聲玉峽長。只因江上月，不覺過潯陽。晚泊長江口，寒沙白似霜。年光流不盡，東去水聲長。
劍南歸受賀，太學賦聲雄。山路長江岸，朝陽十月中。芽新抽雪茗，枝重集猿楓。卓氏琴台廢，深蕪想徑通。
士有不得志，棲棲吳楚間。廣陵相遇罷，彭蠡泛舟還。檣出江中樹，波連海上山。風帆明日遠，何處更追攀。
飄飄雲外者，暫宿聚仙堂。半夜人無語，中宵月送涼。鶴歸高樹靜，螢過小池光。不得多時住，門開是事忙。
路向姚岩寺，多行洞壑間。鶴聲連塢靜，溪色帶村閒。疏葉秋前渚，斜陽雨外山。憐君不得見，詩思最相關。
翟羽舊傳名，蒲葵價不輕。花芳不滿面，羅薄詎障聲。禦熱含風細，臨秋帶月明。同心如可贈，持表合歡情。
門前水流咽，城下亂山多。非是還家路，寧知枉騎過。風煙復欲隔，悲笑屢相和。不學陶公醉，無因奈別何。
正位開重屋，凌空出火珠。夜來雙月滿，曙後一星孤。天淨光難滅，雲生望欲無。遙知太平代，國寶在名都。
寂寞對衰草，地涼凝露華。蟬鳴月中樹，風落客前花。山館無宿伴，秋琴初別家。自憐千萬里，筆硯寄生涯。
丁香體柔弱，亂結枝猶墊。細葉帶浮毛，疏花披素艷。深栽小齋後，庶近幽人占。晚墮蘭麝中，休懷粉身念。
雲臥竟不起，少微空隕光。唯應孔北海，為立鄭公鄉。舊館苔蘚合，幽齋松菊荒。空餘書帶草，日日上階長。
南楚青春異，暄寒早早分。無名江上草，隨意嶺頭雲。正月蜂相見，非時鳥共聞。杖藜妨躍馬，不是故離群。
人皆貪祿利，白首更營營。若見無為理，兼忘不朽名。幽禽窺飯下，好藥入籬生。夢覺幽泉滴，應疑禁漏聲。
昨日芳艷濃，開尊幾同醉。今朝風雨惡，惆悵人生事。南威病不起，西子老兼至。向晚寂無人，相偎墮紅淚。
悵望日千里，如何今二毛。猶思陽谷去，莫厭隴山高。倚馬見雄筆，隨身唯寶刀。料君終自致，勛業在臨洮。
沙鶴上階立，潭月當戶開。此中留我宿，兩夜不能回。幸與靜境遇，喜無歸侶催。從今獨遊後，不擬共人來。
春殿猗蘭美，仙階柏樹榮。地逢芳節應，時睹聖人生。月滿增祥莢，天長髮瑞靈。南山遙可獻，常願奉皇明。
皎然靈一時，還有屈于詩。世豈無英主，天何惜大師。道終歸正始，心莫問多岐。覽卷堪驚立，貞風喜未衰。
本性慵遠行，綿綿病自生。見君綢繆思，慰我寂寞情。風幌夜不掩，秋燈照雨明。彼愁此又憶，一夕兩盈盈。
禦旗探紫籙，仙仗闢丹丘。捧藥芝童下，焚香桂女留。鸞歌無歲月，鶴語記春秋。臣朔真何幸，常陪漢武游。
共爾髫年故，相逢萬里餘。新春兩行淚，故國一封書。夏口帆初落，涔陽雁正疏。唯當執杯酒，暫食漢江魚。
家楚婿于秦，攜妻雲養親。陸行千里外，風捲一帆新。夜泊疏山雨，秋吟搗藥輪。蕪城登眺作，才動廣陵人。
草色隨驄馬，悠悠共出秦。水傳雲夢曉，山接洞庭春。帆影連三峽，猿聲在四鄰。青門一分手，難見杜陵人。
一化西風外，禪流稍稍分。買碑行暮雨，斫石葬寒雲。靜戶關松色，荒齋聚鳥群。朗吟聲不倦，高傳有遺文。
夜涼河漢白，卷箔出南軒。過月鴻爭遠，辭枝葉暗翻。獨謡聞麗曲，緩步接清言。宣室思前席，行看拜主恩。
長笛起誰家，秋涼夜漏賒。一聲來枕上，孤客在天涯。木末風微動，窗前月漸斜。暗牽詩思苦，不獨落梅花。
欲別不止淚，當杯難強歌。家貧隨日長，身病涉寒多。雨雪迷燕路，田園隔楚波。良時未自致，歸去欲如何。
早歲長楊賦，當年諫獵書。格高時輩伏，言數宦情疏。慷慨傳丹桂，艱難保舊居。退朝觀藁草，能望馬相如。
登臨聊一望，不覺意恞然。陶侃寒溪寺，如今何處邊。汀沙生旱霧，山火照平川。終事東歸去，干戈滿許田。
掃榻相逢宿，論詩舊梵宮。磬聲迎鼓盡，月色過山窮。庭簇安禪草，窗飛帶火蟲。一宵何惜別，迴首隔秋風。
明月青山夜，高天白露秋。花庭開粉席，雲岫敞針樓。石類支機影，池似泛槎流。暫驚河女鵲，終狎野人鷗。
孤帆處處宿，不問是誰家。南國平蕪遠，東風細雨斜。旅懷多寄酒，寒意欲留花。更想前途去，茫茫滄海涯。
假道經淮泗，檣烏集隼旟。蕪城沙菼接，波島石林疏。海鶴空庭下，夷人遠岸居。山鄉足遺老，佇聽薦賢書。
少年兼柱史，東至舊徐州。遠屬平津閣，前驅博望侯。向營淮水滿，吹角楚天秋。客夢依依處，寒山對白樓。
叢車餞才子，路走許東偏。遠水同春色，繁花勝雪天。鳥行侵楚邑，樹影向殷田。莫學生鄉思，梅真正少年。
故人謝城闕，揮手碧雲期。溪月照隱處，松風生興時。舊林日雲暮，芳草歲空滋。甘與子成夢，請君同所思。
一路經行處，莓苔見履痕。白雲依靜渚，春草閉閒門。過雨看松色，隨山到水源。溪花與禪意，相對亦忘言。
奇峰百仞懸，清眺出嵐煙。迥若戈回日，高疑劍倚天。參差霞壁聳，合沓翠屏連。想是三刀夢，森然在目前。
故人日已遠，身事與誰論。性拙難趨世，心孤易感恩。秋悲憐宋玉，夜舞笑劉琨。徒有干時策，青山尚掩門。
白皙歌童子，哀音絶又連。楚妃臨扇學，盧女隔簾傳。曉燕喧喉裡，春鶯囀舌邊。若逢漢武帝，還是李延年。
白鶴青岩半，幽人有隱居。階庭空水石，林壑罷樵漁。歲月青松老，風霜苦竹疏。睹茲懷舊業，回策返吾廬。
五嶺皆炎熱，宜人獨桂林。梅花萬里外，雪片一冬深。聞此寬相憶，為邦復好音。江邊送孫楚，遠附白頭吟。
造舟浮謂日，鞭石表秦初。星文遙寫漢，虹勢尚凌虛。已授文成履，空題武騎書。別有臨濠上，棲偃獨觀魚。
清溪清我心，水色異諸水。借問新安江，見底何如此。人行明鏡中，鳥度屏風裡。向晚猩猩啼，空悲遠遊子。
涂芻隨晝哭，數里至松門。貴盡人間禮，寧知逝者魂。笳簫出古陌，煙雨閉寒原。萬古皆如此，傷心反不言。
空庭吟坐久，爽氣入荷衣。病葉先秋落，驚禽背月飛。瘴雲晴未散，戍客老將依。為應金門策，多應說戰機。
半夜山雨過，起來滿山月。落盡醉處花，荒溝水決決。愴然惜春去，似與故人別。誰遣我多情，壯年無鬢髮。
身死聲名在，多應萬古傳。寡妻無子息，破宅帶林泉。塚近登山道，詩隨過海船。故人相弔後，斜日下寒天。
曉陌事戎裝，風流粉署郎。機籌通變化，除拜出尋常。地冷饒霜氣，山高礙雁行。應無離別恨，車馬自生光。
寂寂花枝裡，草堂唯素琴。因山曾改眼，見客不言心。月出溪路靜，鶴鳴雲樹深。丹砂如可學，便欲住幽林。
蘇耽佐郡時，近出白雲司。藥補清羸疾，窗吟絶妙詞。柳塘春水慢，花塢夕陽遲。欲識懷君意，明朝訪楫師。
炎夏尋靈境，高僧澹蕩中。命棋隈綠竹，盡日有清風。流水離經閣，閒雲入梵宮。此時袪萬慮，直似出塵籠。
幾年烏府內，何處逐鳧歸。關吏迷驄馬，銅章累綉衣。野亭山草綠，客路柳花飛。況復長安遠，音書從此稀。
病起見王化，融融古帝鄉。曉煙凝氣紫，晚色作雲黃。四野歌豐稔，千門唱樂康。老身仍未死，猶詠好風光。
萬事非京國，千山擁麗譙。佩刀看日曬，賜馬傍江調。言語多重譯，壺觴每獨謡。沿流如著翅，不敢問歸橈。
江上長相憶，因高北望看。不知攜老幼，何處度艱難。屈指同人盡，傷心故里殘。遙憐驅匹馬，白首到微官。
舊國經年別，關河萬里思。題詩憑雁翼，望月想蛾眉。白髮愁偏覺，歸心夢獨知。誰堪離亂處，掩淚向南枝。
列土人間盛，彭門屬九州。山河天設險，禮樂牧分憂。皎日為明信，清風占早秋。雖同郤縠舉，郤縠不封侯。
萬里為朝使，離家今幾年。應知舊行路，卻上遠歸船。夜泊避蛟窟，朝炊求島泉。悠悠到鄉國，遠望海西天。
古郡近南徐，關河萬里余。相思深夜後，未答去秋書。自別知音少，難忘識面初。舊山期已久，門掩數畦蔬。
吾輩道何窮，寒山細雨中。兒童書懶讀，果慄樹將空。言論關時務，篇章見國風。昇平猶可用，應不廢為公。
東風艷陽色，柳綠花如霰。競理同心鬟，爭持合歡扇。香傳賈娘手，粉離何郎面。最恨捲簾時，含情獨不見。
二毛非騎省，朝鏡忽秋風。絲縷寒衣上，霜華舊簡中。承明那足厭，車服愧無功。日日山城守，淹留岩桂叢。
路盡煙水外，院門題上清。鶴雛靈解語，瓊葉軟無聲。白髮道心熟，黃衣仙骨輕。寂寥虛境裡，何處覓長生。
病起見苔色，凝然陣未枯。淺深圍柱礎，詰曲繞廊廡。碧翠文相間，青黃勢自鋪。為錢虛玷染，畢竟不如無。
春陽如昨日，碧樹鳴黃鸝。蕪然蕙草暮，颯爾涼風吹。天秋木葉下，月冷莎鷄悲。坐愁群芳歇，白露凋華滋。
哀樂暗成疾，臥中芳月移。西山有清士，孤嘯不可追。搗藥晝林靜，汲泉陰澗遲。微蹤與麋鹿，遠謝求羊知。
別離楊柳陌，迢遞蜀門行。若聽清猿後，應多白髮生。虹霓侵棧道，風雨雜江聲。過盡愁人處，煙花是錦城。
披襟乘石磴，列籍俯春泉。蘭氣熏山酌，松聲韻野弦。影飄垂葉外，香度落花前。興洽林塘晚，重岩起夕煙。
山公訪嵇紹，趙武見韓侯。事去恩猶在，名成淚卻流。一官同北去，千里赴南州。才子清風後，無貽相府憂。
巴山不可上，徒馭亦裴回。舊棧歌難度，朝雲濕未開。瀑泉飛雪雨，驚獸走風雷。此去無停候，徵人幾日回。
重軒深似谷，列柏鎮含煙。境絶蒼蠅到，風生白雪前。彈冠驚跡近，專席感恩偏。霄漢朝來下，油幢路幾千。
公府日無事，吾徒只是閒。草根侵柱礎，苔色上門關。飲硯時見鳥，捲簾晴對山。新詩吟未足，昨夜夢東還。
試發清秋興，因為吳會吟。碧雲斂海色，流水折江心。我有延陵劍，君無陸賈金。艱難此為別，惆悵一何深。
酣醉送餘春，醒來恨更頻。花殘蜂蠹物，葉暗鳥欺人。簾閉高眠貴，齋空浩氣新。從今北窗蝶，長是夢中身。
昔人詩酒地，芳草思王孫。白水半塘岸，青山橫郭門。懸岩碑已折，盤石井猶存。無處繼行樂，野花空一尊。
秋日金華直，遙知玉珮清。九重門更肅，五色詔初成。槐落宮中影，鴻高苑外聲。翻從魏闕下，江海寄幽情。
蟬吟槐蕊落，的的是愁端。病覺離家遠，貧知處事難。真交無所隱，深語有餘歡。未必聞歌吹，覊心得暫寬。
妙算申帷幄，神謀及廟庭。兩階文物備，七德武功成。校獵長楊苑，屯軍細柳營。將軍獻凱入，歌舞溢重城。
非惟消旱暑，且喜救生民。天地如蒸濕，園林似卻春。洗風清枕簟，換夜失埃塵。又作豐年望，田夫笑向人。
信是虛閒地，亭高亦有苔。繞池逢石坐，穿竹引山回。果落纖萍散，龜行細草開。主人偏好事，終不厭頻來。
元日更新夜，齋身稱淨衣。數星連鬥出，萬里斷雲飛。霜下磬聲在，月高壇影微。立聽師語了，左肘系符歸。
登橋試長望，望極與天平。際海蒹葭色，終朝鳧雁聲。近山猶彷彿，遠水忽微明。更覽諸公作，知高題柱名。
不醉長安酒，冥心只似師。望山吟過日，伴鶴立多時。溝遠流聲細，林寒綠色遲。庵西蘿月夕，重約語空期。
檐靜燕雛語，窗虛蟾影過。時情因客老，歸夢入秋多。蔽日群山霧，滔天四海波。吾皇思壯士，誰應大風歌。
蒼黃緣鳥道，峰脅見樓台。檉桂香皆滴，煙霞濕不開。僧高眉半白，山老石多摧。莫問塵中事，如今正可哀。
盡日行方到，何年獨此林。客歸惟鶴伴，人少似師心。坐石落松子，禪床搖竹陰。山靈怕驚定，不遣夜猿吟。
西京無暑氣，夏景似清秋。天府來相闢，高人去自由。江山通蜀國，日月近神州。若共將軍語，河蘭地未收。
九門思諫議，萬里采風謡。關外逢秋月，天涯過晚潮。雁來雲杳杳，木落浦蕭蕭。空怨他鄉別，回舟暮寂寥。
旅途乘早景，策馬獨淒淒。殘影郡樓月，一聲關樹鷄。聽鐘煙柳外，問渡水雲西。當自勉行役，終期功業齊。
閒坐夜明月，幽人彈素琴。忽聞悲風調，宛若寒松吟。白雪亂纖手，綠水清虛心。鐘期久已沒，世上無知音。
桐江秋信早，憶在故山時。靜夜風鳴磬，無人竹掃墀。猿來觸淨水，鳥下啄寒梨。可即關吾事，歸心自有期。
重九開科歷，千齡逢聖紀。爰豫矚秦垌，升高臨灞涘。玉醴浮仙菊，瓊筵薦芳芷。一聞帝舜歌，歡娛良未已。
嘉客會初筵，宜時魄再圓。眾皆含笑戲，誰不點頤憐。綉被花堪摘，羅綳色慾妍。將雛有舊曲，還入武城弦。
歸捷中華第，登船鬢未絲。直應天上桂，別有海東枝。國界波窮處，鄉心日出時。西風送君去，莫慮到家遲。
水昏天色晚，崖下泊行舟。獨客傷歸雁，孤眠嘆野鷗。溪聲牽別恨，鄉夢惹離愁。酒醒推篷坐，淒涼望女牛。
蓮峰映敷水，嵩岳壓伊河。兩處思歸久，前賢隱去多。閒身應絶跡，在世幸無他。會向紅霞嶠，僧龕對薜蘿。
月下留丹灶，壇邊樹羽衣。異香人不覺，殘夜鶴分飛。朝會初元盛，蓬瀛舊侶稀。瑤函真跡在，妖魅敢揚威。
漢陽抱青山，飛樓映湘渚。白雲蔽黃鶴，綠樹藏鸚鵡。憑高送春目，流恨傷千古。遐思禰衡才，令人怨黃祖。
兩城相對峙，一水向東流。今夜素娥月，何年黃鶴樓。悠悠蘭棹晚，渺渺荻花秋。無奈柔腸斷，關山總是愁。
北闕層城峻，西宮復道懸。乘輿歷萬戶，置酒望三川。花柳含丹日，山河入綺筵。欲知陪賞處，空外有飛煙。
前程曾未到，岐路擬何為。返照行人急，荒郊去鳥遲。春宵多旅夢，夏閏遠秋期。處處牽愁緒，無窮是柳絲。
不見關山去，何時到剡中。已聞成竹木，更道長兒童。籬落雲常聚，村墟水自通。朝朝憶玄度，非是對清風。
壟上扶犁兒，手種腹長饑。窗下拋梭女，手織身無衣。我願燕趙姝，化為嫫母姿。一笑不值錢，自然家國肥。
兩兩戲沙汀，長疑畫不成。錦機爭織樣，歌曲愛呼名。好育顧棲息，堪憐泛淺清。鳧鷗皆爾類，惟羡獨含情。
亭與溪相近，無時不有風。澗松生便黑，野蘚看多紅。雨足秋聲後，山沈夜色中。主人能守靜，略與客心同。
野客同舟楫，相攜復一歸。孤煙生暮景，遠岫帶春暉。不道還山是，誰雲向郭非。禪門有通隱，喧寂共忘機。
行年未四十，已覺百病生。眼眩飛蠅影，耳厭遠蟬聲。甘辛敗六藏，冰炭交七情。唯思曲肱枕，搔首擲華纓。
病臥四更後，愁聞報早衙。隔關瀋水鳥，侵郭噪園鴉。吏瘦餐溪柏，身羸憑海槎。滿朝吟五字，應不老煙霞。
尼父未適魯，屢屢倦迷津。徒懷教化心，紆鬱不能伸。一遇知己言，萬方始喧喧。至今百王則，孰不挹其源。
遠公傳教畢，身沒向他方。弔客來何見，門人閉影堂。紗燈臨古砌，塵札在空床。寂寞疏鐘後，秋天有夕陽。
出處難相見，同城似異鄉。點兵尋戶籍，燒藥試仙方。事校千般別，心還一種忙。黃金如化得，相寄亦何妨。
闢書來幾日，遂喜就嘉招。猶向風沙淺，非于甸服遙。時平無探騎，秋靜見盤雕。若遣關中使，煩君問寂寥。
重來訪惠休，已是十年游。向水千松老，空山一磬秋。石窗清吹入，河漢夜光流。久別多新作，長吟洗俗愁。
坤元光至德，柔訓闡皇風。芣苡芳聲遠，螽斯美化隆。睿范超千載，嘉猷備六宮。肅恭陪盛典，欽若薦禋宗。
欲究先儒教，還過支遁居。山階閒聽法，竹徑獨看書。嚮日荷新卷，迎秋柳半疏。風流有佳句，不似帶經鋤。
寒蹤白雲裡，法侶自提攜。竹徑通城下，松門隔水西。方同沃洲去，不似武陵迷。彷彿方知處，高峰是會稽。
猛虎不怯敵，烈士無虛言。怯敵辱其班，虛言負其恩。爪牙欺白刃，果敢無前陣。須知易水歌，至死無悔吝。
宿雨乘輕屐，春寒著弊袍。開畦分白水，間柳發紅桃。草際成棋局，林端舉桔槔。還持鹿皮幾，日暮隱蓬蒿。
絶壑禪床底，泉分落石層。霧交高頂草，雲隱下方燈。朝滿傾心客，溪連學道僧。半旬持一食，此事有誰能。
新詩盈道路，清韻似敲金。調格江山峻，功夫日月深。蜀箋方入寫，越客始消吟。後輩難知處，朝朝枉用心。
越城臨渤澥，晉國在河汾。仙綬兩鄉意，青郊一路分。野棠春未發，田雀暮成群。他日思吳會，嘗因西北雲。
孀妾怨夜長，獨客夢歸家。傍檐蟲緝絲，向壁燈垂花。簾外月光吐，簾內樹影斜。悠悠飛露姿，點綴池中荷。
雲水入荊湘，古來魚鳥鄉。故關重隔遠，春日獨行長。山溜含清韻，江雷吐夜光。郡中詞客會，遊子更升堂。
蜀路何迢遞，憐君獨去游。風煙連北虜，山水似東甌。九折盤荒阪，重江繞漢州。臨邛一壺酒，能遣長卿愁。
南連乳郡流，闊碧浸晴樓。徹底千峰影，無風一片秋。垂楊拂蓮葉，返照媚漁舟。鑒貌還惆悵，難遮兩鬢羞。
華亭失侶鶴，乘軒寵遂終。三山凌苦霧，千里激悲風。心危白露下，聲斷彩弦中。何言斯物變，翻覆似遼東。
行役我方倦，苦吟誰復聞。戍樓春帶雪，邊角暮吹雲。極目無人跡，回頭送雁群。如何遣公子，高臥醉醺醺。
鏘鏘華駟客，門館賀新正。野雪江山霽，微風竹樹清。蕪庭春意曉，殘枿燼煙生。忽憶王孫草，前年在帝京。
鐘陵春日好，春水滿南塘。竹宇分朱閣，桐花間綠楊。蹉跎看鬢色，留滯惜年芳。欲問覊愁發，秦關道路長。
何年顧虎頭，滿壁畫瀛州。赤日石林氣，青天江海流。錫飛常近鶴，杯度不驚鷗。似得廬山路，真隨惠遠遊。
去去把青桂，平生心不違。更蒙蓮府闢，兼脫布衣歸。霽岳明殘雪，清波漾落暉。無窮幽鳥戲，時向棹前飛。
欲求塵外物，此樹是瑤林。後素合余絢，如丹見本心。妍姿無點辱，芳意托幽深。願以鮮葩色，凌霜照碧潯。
顒望臨碧空，怨情感離別。江草不知愁，岩花但爭發。雲山萬重隔，音信千里絶。春去秋復來，相思幾時歇。
孤客秋風裡，驅車入陝西。關河午時路，村落一聲鷄。樹勢標秦遠，天形到岳低。誰知我名姓，來往自棲棲。
邑有絃歌宰，翔鸞狎野鷗。眷言華省舊，暫滯海池游。鬱島藏深竹，前谿對舞樓。更聞書即事，雲物是新秋。
盡說青雲路，有足皆可至。我馬亦四蹄，出門似無地。玉京十二樓，峨峨倚青翠。下有千朱門，何門薦孤士。
沙界人王塔，金繩梵帝游。言從祇樹賞，行玩菊叢秋。禦酒調甘露，天花拂彩旒。堯年將佛日，同此慶時休。
風濤幾千里，歸路半乘舟。此地難相遇，何人更共游。坐經嵩頂夏，行值洛陽秋。到寺安禪夕，江雲滿石樓。
北來儒士說，許下有吟僧。白日身長倚，清秋塔上層。言雖依景得，理要入無征。敢望多相示，孱微老不勝。
軺車難久駐，須到別離時。北闕定歸去，東山空作期。綠苔勞掃徑，丹鳳欲銜詞。楊柳開帆岸，今朝淚已垂。
宋玉東家女，常懷物外多。自從圖渤海，誰為覓湘娥。白鷺棲脂粉，赬魴躍綺羅。仍憐轉嬌眼，別恨一橫波。
怪來忘祿位，習學近瀟湘。見處雲山好，吟中歲月長。花光籠晚雨，樹影浸寒塘。幾日憑欄望，歸心自不忙。
我家堂屋前，仰視大茅巔。潭靜鳥聲異，地寒松色鮮。人眠瓮牖月，鹿飲竹門泉。多愧鄰高隱，無成又一年。
籬落歲雲暮，數枝聊自芳。雪裁纖蕊密，金拆小苞香。千載白衣酒，一生青女霜。春叢莫輕薄，彼此有行藏。
一雀入官倉，所食能損幾。所慮往複頻，官倉乃害爾。魚網不在天，鳥網不在水。飲啄要自然，何必空城裡。
北固多陳跡，東山復盛游。鐃聲發大道，草色引行騶。此地何時有，長江自古流。頻隨公府步，南客寄徐州。
舉袂掩離弦，枉君愁思篇。忽驚池上鷺，下嚥隴頭泉。對牖牆陰滿，臨扉日影圓。賴聞黃太守，章句此中傳。
野外堂依竹，籬邊水向城。蟻浮仍腊味，鷗泛已春聲。藥許鄰人劚，書從稚子擎。白頭趨幕府，深覺負平生。
艱難嘗共理，海晏更相悲。況復登堂處，分明避暑時。綠槐千穗綻，丹藥一番遲。蓬蓽今何幸，先朝大雅詩。
別來難覓信，何處避艱危。鬢黑無多日，塵清是幾時。人情將厭武，王澤即興詩。若便懷深隱，還應聖主知。
爾佐宣州郡，守官清且閒。常誇雲月好，邀我敬亭山。五落洞庭葉，三江游未還。相思不可見，嘆息損朱顏。
晦節高樓望，山川一半春。意隨蓂葉盡，愁共柳條新。投刺登龍日，開懷納鳥晨。兀然心似醉，不覺有吾身。
今日油幢引，他年黃紙追。同為三楚客，獨有九霄期。宿草恨長在，傷禽飛尚遲。武昌應已到，新柳映紅旗。
春天黃鳥囀，野徑白雲間。解帶依芳草，支頤想故山。人行九州路，樹老五陵間。誰道臨邛遠，相如自憶還。
此地聞猶惡，人言是所之。一家書絶久，孤驛夢成遲。八月三湘道，聞猿冒雨時。不須祠楚相，臣節轉堪疑。
星橋他日創，仙榜此時開。馬向鋪錢埒，簫聞奏玉台。人疑衛叔美，客似長卿才。借問游天使，誰能取石回。
青雲路不通，歸計奈長蒙。老恐醫方誤，窮憂酒醆空。何堪罹亂後，更入是非中。長短遭譏笑，回頭避釣翁。
幕府盡平蠻，客留戎閫間。急流霜夾水，輕靄日連山。設醴徒慚楚，為郎未姓顏。斯文苦不勝，會擬老民閒。
映石先過魏，連城欲向秦。洛陽陪勝友，燕趙類佳人。方水晴虹媚，常山瑞馬新。徒為卞和識，不遇楚王珍。
不肯資章甫，勝衣被木蘭。今隨秣陵信，欲及蔡州壇。野寺鐘聲遠，春山戒足寒。歸來次第學，應見後心難。
京洛雲山外，音書靜不來。神交作賦客，力盡望鄉台。衰疾江邊臥，親朋日暮回。白鷗元水宿，何事有餘哀。
行人見雪愁，初作帝鄉游。旅店開偏早，鄉帆去未收。燈殘催卷席，手冷怕梳頭。是物寒無色，湯泉正自流。
妾命何偏薄，君王去不歸。欲令遙見悔，樓上試春衣。空殿看人入，深宮羡鳥飛。翻悲因買賦，索鏡照空輝。
清道豐人望，乘時漢主游。恩暉隨霰下，慶澤與雲浮。泉暖驚銀磧，花寒愛玉樓。鼎臣今有問，河伯且應留。
出嫁辭鄉國，由來此別難。聖恩愁遠道，行路泣相看。沙塞容顏盡，邊隅粉黛殘。妾心何所斷，他日望長安。
我衰君亦老，相憶更何言。除泥安禪力，難醫必死根。梅寒爭雪彩，日冷讓冰痕。早晚東歸去，同尋入石門。
古戍依重險，高樓見五涼。山根盤驛道，河水浸城牆。庭樹巢鸚鵡，園花隱麝香。忽如江浦上，憶作捕魚郎。
小小月輪中，斜抽半袖紅。玉瓶秋滴水，珠箔夜懸風。徵调侵弦乙，商聲過指攏。只愁才曲罷，雲雨去巴東。
縹緲巫山女，歸來七八年。慇勤湘水曲，留在十三弦。苦調吟還出，深情咽不傳。萬重雲水思，今夜月明前。
歌罷玉樓月，舞殘金縷衣。勻鈿收迸節，斂黛別重闈。網斷蛛猶織，梁春燕不歸。那堪迴首處，江步野棠飛。
征馬噪金珂，嫖姚向北河。綠苔行跡少，紅粉淚痕多。寶屋粘花絮，銀箏覆網羅。別君如昨日，青海雁頻過。
年柳變池台，隋堤曲直回。逐浪絲陰去，迎風帶影來。疏黃一鳥弄，半翠幾眉開。縈雪臨春岸，參差間早梅。
窮冬到鄉國，正歲別京華。自恨風塵眼，常看遠地花。碧幢還照曜，紅粉莫咨嗟。嫁得浮雲婿，相隨即是家。
時事方擾擾，幽賞獨悠悠。弄泉朝涉澗，採石夜歸州。揮翰題蒼峭，下馬歷嵌丘。所愛唯山水，到此即淹留。
遙夜獨不寐，寂寥蓬戶中。河明五陵上，月滿九門東。舊知親友散，故園江海空。懷歸正南望，此夕起秋風。
路岐長不盡，客恨杳難通。蘆荻晚汀雨，柳花南浦風。亂鐘嘶馬急，殘日半帆紅。卻羡漁樵侶，閒歌落照中。
手植知何代，年齊偃蓋松。結根生別樹，吹子落鄰峰。古干經龍嗅，高煙過雁沖。可佳繁葉盡，聲不礙秋鐘。
野船渡樵客，來往平波中。縱橫清飆吹，旦暮歸期同。蘋光惹衣白，蓮影涵薪紅。吾當請封爾，直作鏡湖公。
望水試登山，山高湖又闊。相思無曉夕，相望經年月。鬱鬱山木榮，綿綿野花發。別後無限情，相逢一時說。
分襟二年內，多少事相干。禮樂風全變，塵埃路漸難。秋林新葉落，霜月滿庭寒。雖喜逢知己，他鄉歲又闌。
行止皆無地，招尋獨有君。酒中堪累月，身外即浮雲。露白宵鐘徹，風清曉漏聞。坐攜餘興往，還似未離群。
瘴地風霜早，溫天氣候催。窮冬不見雪，正月已聞雷。震蟄蟲蛇出，驚枯草木開。空餘客方寸，依舊似寒灰。
山下新泉出，泠泠北去源。落池才有響，噴石未成痕。獨映孤松色，殊分眾鳥喧。唯當清夜月，觀此啟禪門。
雲泉心不爽，垂日坐柴關。硯取檐前雨，圖開異國山。原僧招過宿，沙鳥伴長閒。地與中峰近，殘陽獨不還。
招提精舍好，石壁向江開。山影水中盡，鳥聲天上來。一燈傳歲月，深院長莓苔。日暮雙林磬，泠泠送客回。
吹角出塞門，前瞻即胡地。三軍盡迴首，皆灑望鄉淚。轉念關山長，行看風景異。由來征戍客，負得輕生義。
常多簪組客，非獨看高松。此地堪終日，開門見數峰。苔新禽跡少，泉冷樹陰重。師意如山裡，空房曉暮鐘。
日影化為虹，彎彎出浦東。一條微雨後，五色片雲中。輪勢隨天度，橋形跨海通。還將飲水處，持送使車雄。
曾入桃溪路，仙源信少雙。洞霞飄素練，蘚壁畫陰窗。古木愁撐月，危峰欲墮江。自吟空向寂，誰共倒秋缸。
別殿秋雲上，離宮夏景移。寒風生玉樹，涼氣下瑤池。塹花仍吐葉，岩木尚抽枝。願奉南山壽，千秋長若斯。
河塞日駸駸，恩仇報盡深。伍員忠是節，陸績孝為心。坐激書生憤，行歌壯士吟。慚非燕地客，不得受黃金。
萬里飛書至，聞君已渡遼。只諳新別苦，忘卻舊時嬌。烽戍年將老，紅顏日向凋。胡沙兼漢苑，相望幾迢迢。
萬國布殊私，千年降祖師。雁門傳法至，龍藏立言時。故實刊周典，新聲播魯詩。六銖那更拂，劫石盡無期。
孤松停翠蓋，托根臨廣路。不以險自防，遂為明所誤。幸逢仁惠意，重此藩籬護。猶有半心存，時將承雨露。
楚客秋多興，江林月漸生。細枝涼葉動，極浦早鴻聲。勝賞睽前夕，新詩報遠情。曲高慚和者，惆悵閉寒城。
逐暖來南國，迎寒背朔雲。下時波勢出，起處陣形分。聲急奔前侶，行低續後群。何人寄書札，絶域可知聞。
左遷凡二紀，重見帝城春。老大歸朝客，平安出嶺人。每行經舊處，卻想似前身。不改南山色，其餘事事新。
散髮風檐下，沈沈日漸曛。鷹拳擒野雀，蛛網獵飛蚊。群動能歸計，吾生亦謾勤。塵緣難著眼，晚興寄青雲。
東門留客處，沽酒用錢刀。秋水床下急，斜暉林外高。金覊絡騕褭，玉匣閉豪曹。去日隨戎幕，東風見伯勞。
珍重歲寒煙，攜來路幾千。只應真典誥，消得苦磨研。正色浮端硯，精光動蜀箋。因君強濡染，舍此即忘筌。
夜涼喜無訟，霽色搖閒情。暑退不因雨，陶家風自清。凝弦停片景，發詠靜秋聲。何事禪中隱，詩題忽記名。
見爾府中趨，初官足慰吾。老牛還舐犢，凡鳥亦將雛。喜至翻成感，痴來或欲殊。因慚玉潤客，應笑此非夫。
長安朔風起，窮巷掩雙扉。新歲明朝是，故鄉何路歸。鬢絲饒鏡色，隙雪奪燈輝。卻羡秦州雁，逢春盡北飛。
衣屢猶同俗，妻兒亦宛然。不餐能累月，無病已多年。是藥皆諳性，令人漸信仙。杖頭書數卷，荷入翠微煙。
出門逢故友，衣服滿塵埃。歲月不可問，山川何處來。綺城容弊宅，散職寄靈台。自此留君醉，相歡得幾回。
草堂蕪沒後，來往問樵翁。斷石荒林外，孤墳晚照中。數溪分大野，九子立寒空。煙壁曾行處，青雲路不通。
杪秋霜露重，晨起行幽谷。黃葉覆溪橋，荒村唯古木。寒花疏寂歷，幽泉微斷續。機心久已忘，何事驚麋鹿。
送爾姑蘇客，滄波秋正涼。橘懷三個去，桂折一枝將。湖上山當舍，天邊水是鄉。江村人事少，時作捕魚郎。
金鋪照春色，玉律動年華。朱樓雲似蓋，丹桂雪如花。水岸銜階轉，風條出柳斜。輕輿臨太液，湛露酌流霞。
吏事日紛然，無因到佛前。勞師相借問，知我亦通禪。古寺杉松出，殘陽鐘磬連。草庵盤石上，歸此是因緣。
清洛日夜漲，微風引孤舟。離腸便千里，遠夢生江樓。楚國橙橘暗，吳門煙雨愁。東南具今古，歸望山雲秋。
青春思楚地，閒步出秦城。滿眼是岐路，何年見弟兄。煙霞裝媚景，霄漢指前程。盡日徘徊處，歸鴻過玉京。
西峰殘日落，誰見寂寥心。孤枕客眠久，兩廊僧話深。寒扉關雨氣，風葉隱鐘音。此愛東樓望，仍期別夜尋。
撫稚君休感，無兒我不傷。片雲離岫遠，雙燕念巢忙。大壑誰非水，華星各自光。但令長有酒，何必謝家莊。
上方唯一室，禪定對山容。行道臨孤壁，持齋聽遠鐘。枯藤離舊樹，朽石落高峰。不向雲間見，還應夢裡逢。
銅駝分鞏洛，劍閣低臨邛。紫徼三千里，青樓十二重。玉關塵似雪，金穴馬如龍。今日中衢上，堯尊更可逢。
借問隴頭水，年年恨何事。全疑嗚咽聲，中有徵人淚。自古無長策，況我非深智。何計謝潺湲，一宵空不寐。
明月峰頭石，曾聞學月明。別舒長夜彩，高照一村耕。頗亂無私理，徒驚鄙俗情。傳雲遭鑿後，頑白在崢嶸。
危檐仍空階，十日滴不歇。青莎看成狂，白菊即欲沒。吳王荒金尊，越妾挾玉瑟。當時雖愁霖，亦若惜落月。
酌桂陶芳夜，披薜嘯幽人。雅琴馴魯雉，清歌落范塵。宿雲低迴蓋，殘月上虛輪。幸此承恩洽，聊當故鄉春。
新發煙霞詠，高人得以傳。吟銷松際雨，冷咽石間泉。大國兵戈日，故鄉饑饉年。相逢江海上，寧免一潸然。
庵中只方丈，恰稱幽人住。枕上悉漁經，門前空釣具。束竿時倚壁，曬網還侵戶。上泂有楊顒，須留往來路。
石根百尺杉，山眼一片泉。倚之道氣高，飲之詩思鮮。于此逍遙場，忽奏別離弦。卻笑薜蘿子，不同鳴躍年。
地必尋天目，溪仍住若耶。帆隨風便發，月不要雲遮。極浦浮霜雁，回潮落海查。峨嵋省春上，立雪指流沙。
蔟蔟復悠悠，年年拂漫流。差池伴黃菊，冷淡過清秋。晚帶鳴蟲急，寒藏宿鷺愁。故溪歸不得，憑仗系漁舟。
鐘鼓喧離日，車徒促夜裝。曉廚新變火，輕柳暗翻霜。傳鏡看華髮，持杯話故鄉。每嫌兒女淚，今日自沾裳。
欲出窮吾道，東西自未能。卷書唯對鶴，開畫獨留僧。落葉和雲掃，秋山共月登。何年石上水，夜夜滴高層。
夷齊互崇讓，棄國從所欽。聿來及宗周，乃復非其心。世濁不可處，冰清首陽岑。採薇詠羲農，高義越古今。
憐君守一尉，家計復清貧。祿米嘗不足，俸錢供與人。城頭蘇門樹，陌上黎陽塵。不是舊相識，聲同心自親。
延頸全同鶴，柔腸素怯猿。湘波無限淚，蜀魄有餘冤。輕幰長無道，哀箏不出門。何由問香炷，翠幕自黃昏。
新開寒露叢，遠比水間紅。艷色寧相妒，嘉名偶自同。采江官渡晚，搴木古祠空。願得勤來看，無令便逐風。
玉衡流桂圃，成蹊正可尋。鶯啼密葉外，蝶戲脆花心。麗景光朝彩，輕霞散夕陰。暫顧暉章側，還眺靈山林。
堅淨不苦窳，陶于醉封疆。臨溪刷舊痕，隔屋聞新香。移來近麹室，倒處臨糟床。所嗟無比鄰，余亦能偷嘗。
歸懷剩不安，促榜犯風瀾。落宿含樓近，浮月帶江寒。喜逐行前至，憂從望裡寬。今夜南枝鵲，應無繞樹難。
邊地遙無極，徵人去不還。秋容凋翠羽，別淚損紅顏。望斷流星驛，心馳明月關。藁砧何處在，楊柳自堪攀。
節變寒初盡，時和氣已春。繁雲先合寸，膏雨自依旬。颯颯飛平野，霏霏靜暗塵。懸知花葉意，朝夕望中新。
遠色岳陽樓，湘帆數片愁。竹風山上路，沙月水中洲。力學桑田廢，思歸鬢髮秋。功名如不立，豈易狎汀鷗。
襄城秋雨晦，楚客不歸心。亥市風煙接，隋宮草路深。離憂翻獨笑，用事感浮陰。夜夜空階響，唯餘蚯蚓吟。
劍頭利如芒，恆持照眼光。鐵騎追驍虜，金覊討黠羌。高秋八九月，胡地早風霜。男兒不惜死，破膽與君嘗。
不名兼不利，相遇海西濆。白字未乾發，清時錯愛雲。頭巾多酒氣，竹杖有苔文。久積希顏意，林中又送君。
流浪兵荒苦，相思歲月闌。理惟通至道，人或謂無端。燒猛湖煙赤，窗空雪月寒。知音不可見，始為一吟看。
草木正花時，交親觸雨辭。一官之任遠，盡室出城遲。乳滴茅君洞，鴉鳴季子祠。想知佐理暇，日有詠懷詩。
行吟向暮天，何處不淒然。岸影幾家柳，笛聲何處船。樓分瓜步月，鳥入秣陵煙。故里無人到，鄉書誰為傳。
三月看無也，芳時此可嗟。園林欲向夕，風雨更吹花。影亂衝人蝶，聲繁繞塹蛙。那堪傍楊柳，飛絮滿鄰家。
南山雪乍晴，寒氣轉崢嶸。鎖卻閒門出，隨他駿馬行。一竿如有計，五鼎豈須烹。愁見天街草，青青又欲生。
心地偶相見，語多為別難。詩成公府晚，路入翠微寒。逢石自應坐，有花誰共看。身為當去雁，雲盡到長安。
西南千里程，處處有車聲。若使地無利，始應人不營。天涯猶馬到，石跡尚塵生。如此未曾息，蜀山終冀平。
朔空曾紀曆，帶地舊疏泉。色泛臨碭瑞，香流赴蜀仙。款交欣散玉，洽友悅沉錢。無復中山賞，空吟吳會篇。
蟬聲未發前，已自感流年。一入淒涼耳，如聞斷續絃。晴清依露葉，晚急畏霞天。何事秋卿詠，逢時亦悄然。
月涼風靜夜，歸客泊岩前。橋響犬遙吠，庭空人散眠。紫蒲低水檻，紅葉半江船。自有還家計，南湖二頃田。
笙歌登畫船，十日清明前。山秀白雲膩，溪光紅粉鮮。欲開未開花，半陰半晴天。誰知病太守，猶得作茶仙。
有瘴非全歇，為冬亦不難。夜郎溪日暖，白帝峽風寒。蒸裹如千室，焦糟幸一柈。茲辰南國重，舊俗自相歡。
東風時不遇，果見致君難。海岳影猶動，鵾鵬勢未安。星沉關鎖冷，鷄唱驛燈殘。誰似二賓客，門閒嵩洛寒。
年光離岳色，帶疾臥南原。白日與無事，俗人嗔閉門。樵魚臨片水，野鹿入荒園。莫問榮華事，清霜點髮根。
僻巷鄰家少，茅檐喜並居。蒸梨常共灶，澆薤亦同渠。傳屐朝尋藥，分燈夜讀書。雖然在城市，還得似樵漁。
衝風仍躡凍，提轡手頻呵。得事應須早，愁人不在多。雪田平入塞，煙郭曲隨河。翻憶江濤裡，船中睡蓋蓑。
為客無時了，悲秋向夕終。瘴餘夔子國，霜薄楚王宮。草敵虛嵐翠，花禁冷葉紅。年年小搖落，不與故園同。
宛洛有風塵，君行多苦辛。四愁連漢水，百口寄隨人。槐色陰清晝，楊花惹暮春。朝端肯相送，天子綉衣臣。
春盡大方游，思君便白頭。地蒸川有毒，天暖樹無秋。水急三巴險，猿分五嶺愁。為緣知己分，南國必淹留。
時和素秋節，宸豫紫機關。鶴似聞琴至，人疑宴鎬還。曠望臨平野，潺湲俯暝灣。無因酬大德，空此愧崇班。
自歸城裡寺，長憶宿山門。終夜冥心客，諸峰叫月猿。嵐光生眼力，泉滴爽吟魂。只待遊方遍，還來掃樹根。
夏衣始輕體，游步愛僧居。果園新雨後，香台照日初。綠陰生晝靜，孤花表春餘。符竹方為累，形跡一來疏。
涼風颯庭戶，漸疑華髮侵。已經楊柳謝，猶聽蟪蛄吟。雨助灘聲出，雲連野色深。鶺鴒今在遠，年酒共誰斟。
日暮風亭上，悠悠旅思多。故鄉臨桂水，今夜渺星河。暗草霜華髮，空亭雁影過。興來誰與語，勞者自為歌。
積潦池新漲，頽垣址舊高。怒蛙橫飽腹，鬥雀墮輕毛。碧瘦三棱草，紅鮮百葉桃。幽棲日無事，痛飲讀離騷。
祖席洛橋邊，親交共黯然。野晴山簇簇，霜曉菊鮮鮮。書寄相思處，杯銜欲別前。淮陽知不薄，終願早回船。
谷口誰家住，雲扃鎖竹泉。主人何處去，蘿薜換貂蟬。籍在金閨內，班排玉扆前。誠知憶山水，歸得是何年。
師院清無敵，師心智不知。臘高清眼細，閒甚白雲卑。煮茗然楓枿，泥牆札祖碑。愛師終不及，謾住許多時。
讀書常苦節，待詔豈辭貧。暮雪猶驅馬，晡餐又寄人。愁來占吉夢，老去惜良辰。延首平津閣，家山日已春。
子夜雪華餘，卿家月影初。酒香薰枕席，爐氣暖軒除。晚歲宦情薄，行軍歡宴疏。相逢剩取醉，身外盡空虛。
物化同枯木，希夷明月珠。本來生滅盡，何者是虛無。一坐看如故，千齡獨向隅。至人非別有，方外不應殊。
漢室有英台，荀家寵俊才。九卿朝已入，三子暮同來。不授綸為草，還司鼎用梅。兩京王者宅，駟馬日應回。
高情樂閒放，寄跡山水中。朝霞鋪座右，虛白貯清風。潛竇激飛泉，石路躋且崇。步武有勝概，不與俗情同。
對殿含涼氣，裁規覆清沼。衰紅受露多，餘馥依人少。蕭蕭遠塵跡，颯颯凌秋曉。節謝客來稀，回塘方獨繞。
巳日帝城春，傾都祓禊晨。停車須傍水，奏樂要驚塵。弱柳障行騎，浮橋擁看人。猶言日尚早，更向九龍津。
楚翁秦塞住，昔事李輕車。白社貧思橘，青門老仰瓜。讀書三徑草，沽酒一籬花。更欲尋芝朮，商山便寄家。
弱歲早登龍，今來喜再逢。如何春月柳，猶憶歲寒松。煙火臨寒食，笙歌達曙鐘。喧喧鬥雞道，行樂羡朋從。
昔日股肱守，朱輪茲地游。繁華日已謝，章句此空留。蔓草佳城閉，故林棠樹秋。今來重垂淚，不忍過西州。
天下艱難際，全家入華山。幾勞丹詔問，空見使臣還。瀑布寒吹夢，蓮峰翠濕關。兵戈阻相訪，身老瘴雲間。
雲雨一消散，悠悠關復河。俱從泛舟役，遂隔洞庭波。楚水去不盡，秋風今更過。無由得相見，卻恨寄書多。
男兒一片氣，何必五車書。好勇方過我，多才便起予。運籌將入幕，養拙就閒居。正待功名遂，從君繼兩疏。
攜文過水宿，拂席四廊塵。墜果敲樓瓦，高螢映鶴身。點燈吹葉火，談佛悟山人。盡有棲霞志，好謀三教鄰。
度鴻驚睡醒，欹枕已三更。夢破寂寥思，燈殘零落明。空窗閒月色，幽壁靜蟲聲。況是離鄉久，依然無限情。
京兆先時傑，琳瑯照一門。朝廷偏注意，接近與名藩。祖帳排舟數，寒江觸石喧。看君妙為政，他日有殊恩。
為文通絶境，從宦及良辰。洛下知名早，腰邊結綬新。且傾浮菊酒，聊拂染衣塵。獨恨滄州侶，愁來別故人。
青山長寂寞，南望獨高歌。四海故人盡，九原新壟多。西沉浮世日，東注逝川波。不使年華駐，此生能幾何。
獨行千里塵，軋軋轉征輪。一別已多日，總看成老人。洞庭雪不下，故國草應春。三月煙波暖，南風生綠蘋。
草色隨驄馬，悠悠共出秦。水傳雲夢曉，山接洞庭春。帆影連三峽，猿聲在四鄰。青門一分首，難見杜陵人。
幽居近谷西，喬木與山齊。野竹連池合，岩松映雪低。喜君來白社，值我在青谿。應笑於陵子，遺榮自灌畦。
犯霜驅曉駕，數里見唐城。旅館歸心逼，荒村客思盈。訪人留後信，策蹇赴前程。欲識離魂斷，長空聽雁聲。
惠化如施雨，鄰州亦可依。正衙無吏近，高會覺人稀。海日旗邊出，沙禽角外歸。四明多隱客，閒約到岩扉。
又作淮南客，還悲木葉聲。寒潮落瓜步，秋色上蕪城。王事何時盡，滄洲羡爾行。青山將綠水，惆悵不勝情。
萬事皆可了，有詩門最深。古人難得志，吾子苦留心。野疊涼雲朵，苔重怪木陰。他年立名字，笑我老雙林。
犧樽一何古，我抱期幽客。少恐消醍醐，滿擬烘琥珀。猿窺曾撲瀉，鳥蹋經欹仄。度度醒來看，皆如死生隔。
岳寺清秋霽，宸遊永日閒。霓旌森物外，鳳吹落人間。玉漱穿城水，屏開對闕山。皆知聖情悅，麗藻灑芳蘭。
白馬三軍客，青娥十載思。玉庭霜落夜，羅幌月明時。爐冷蜘蛛喜，燈高熠耀期。愁多不可曙，流涕坐空幃。
靈岳幾千仞，老松逾百尋。攀崖仍躡壁，啖葉復眠陰。海上呼三島，齋中戲五禽。唯應逢阮籍，長嘯作鸞音。
寂滅身何在，門人隔此生。影懸塵已厚，塔種柏初成。溪院秋先雪，山堂古有精。當時掛錫處，樹老幾枝傾。
格與功俱造，何人意不降。一宵三夢柳，孤泊九秋江。擢第名重列，衝天字幾雙。誓為仙者仆，側執馭風幢。
登臨開勝托，眺矚盡良遊。岩崿縈紆上，澄潭屈曲流。泛蘭清興洽，折桂野文遒。別後相思處，崎嶇碧澗幽。
正擁寒灰次，何當惠寂寥。且留連夜向，未敢滿爐燒。必恐吞難盡，唯愁撥易消。豪家捏為獸，紅迸錦茵焦。
何必要識面，見詩驚苦心。此門從自古，難學至如今。青草湖雲闊，黃陵廟木深。精搜當好景，得即動知音。
秋塞雪初下，將軍遠出師。分營長記火，放馬不收旗。月冷邊帳濕，沙昏夜探遲。徵人皆白首，誰見滅胡時。
落石幾萬仞，冷聲飄遠空。高秋初雨後，半夜亂山中。只有照壁月，更無吹葉風。幾曾廬岳聽，到曉與僧同。
一雀入官倉，所食寧損幾。只慮往覆頻，官倉終害爾。魚網不在天，鳥羅不張水。飲啄要自然，可以空城裡。
雪中敲竹戶，袖出岳僧詩。語盡景皆活，吟闌角獨吹。意如將俗背，業必少人知。共約冰銷日，雲邊訪所思。
無辭一杯酒，昔日與君深。秋色換歸鬢，曙光生別心。桂花山廟冷，楓樹水樓陰。此路千餘里，應勞楚客吟。
去年留不住，年來也任他。當壚一榼酒，爭奈兩年何。老來經節臘，樂事甚悠悠。不及兒童日，都盧不解愁。
風慢日遲遲，拖煙拂水時。惹將千萬恨，系在短長枝。骨軟張郎瘦，腰輕楚女饑。故園歸未得，多少斷腸思。
暮節乘原野，宣游俯崖壁。秋登華實滿，氣嚴鷹隼擊。仙菊含霜泛，聖藻臨雲錫。願陪九九辰，長奉千千歷。
置卻人間事，閒從野老游。樹聲村店晚，草色古城秋。獨鳥飛天外，閒雲度隴頭。姓名君莫問，山木與虛舟。
渚宮遙落日，相送碧江湄。陟也須為相，天乎更贊誰。風高檣力出，霞熱鳥行遲。此去多來客，無忘慰所思。
清省宜寒夜，仙才稱獨吟。鐘來宮轉漏，月過閣移陰。鶴避燈前盡，蕓高幄外深。想知因此興，暫動憶山心。
定裡無煩熱，吟中達性情。入林逢客話，上塔接僧行。八水皆知味，諸翁盡得名。常論冰井近，莫便厭浮生。
劚破蒼苔色，因栽十數莖。窗風從此冷，詩思當時清。酒入杯中影，棋添局上聲。不同桃與李，瀟灑伴書生。
月出照關山，秋風人未還。清光無遠近，鄉淚半書間。一雁過連營，繁霜覆古城。胡笳在何處，半夜起邊聲。
明時應不諫，天幕稱仙才。聘入關中去，人從帝側來。詩窗盛島嶼，檄盾照風雷。幾度陪旄節，營巡海色回。
積水自成陰，昏昏月映林。五更離浦棹，一夜隔淮砧。漂母鄉非遠，王孫道豈沉。不當無健嫗，誰肯效前心。
夏臘歲方深，思歸徹曙吟。未離銷雪院，已有過雲心。寒磬清函谷，孤鐘宿華陰。別京游舊寺，月色似雙林。
山郭恆悄悄，林月亦娟娟。景清神已澄，事簡慮絶牽。秋塘遍衰草，曉露洗紅蓮。不見心所愛，茲賞豈為妍。
清洛象天河，東流形勝多。朝來逢宴喜，春盡卻妍和。泉鮪歡時躍，林鶯醉裡歌。賜恩頻若此，為樂奈人何。
越嶺千重合，蠻溪十里斜。竹迷樵子徑，萍匝釣人家。林暗交楓葉，園香覆橘花。誰憐在荒外，孤賞足雲霞。
箬溪朝雨散，雲色似天台。應是東風便，吹從海上來。靈山游汗漫，仙石過莓苔。誤到人間世，經年不早回。
玄游乘落暉，仙宇藹霏微。石樑縈澗轉，珠旆掃壇飛。芝童薦膏液，松鶴舞驂騑。還似瑤池上，歌成周馭歸。
煙霞春旦賞，松竹故年心。斷山疑畫障，懸溜瀉鳴琴。草遍南亭合，花開北院深。閒居饒酒賦，隨興欲抽簪。
離夜聞橫笛，可堪吹鷓鴣。雪冤知早晚，雨泣渡江湖。秋樹吹黃葉，臘煙垂綠蕪。虞翻歸有日，莫便哭窮途。
江南梅雨天，別思極春前。長路飛鳴鶴，離帆聚散煙。清晨趨九陌，秋色望三邊。見說王都尹，山陽闢一賢。
蜀郡靈槎轉，豐城寶劍新。將軍臨北塞，天子入西秦。未作三台輔，寧為五老臣。今宵潁川曲，誰識聚賢人。
久住荊溪北，禪關掛綠蘿。風清閒客去，睡美落花多。萬事皆妨道，孤峰謾憶他。新詩舊知己，始為味如何。
川明氣已變，岩寒雲尚擁。南亭草心綠，春塘泉脈動。景煦聽禽響，雨餘看柳重。逍遙池館華，益愧專城寵。
西垣草詔罷，南宮憶上才。月臨蘭殿出，涼自鳳池來。松桂生丹禁，鴛鷺集雲台。託身各有所，相望徒徘徊。
故園梨嶺下，歸路接天涯。生作長安草，勝為邊地花。雁南飛不到，書北寄來賒。堪羡神仙客，青雲早致家。
涼風颯窮巷，秋思滿高雲。吏隱俱不就，此心仍別君。素懷宗淡泊，覊旅念功勛。轉憶西林寺，江聲月下聞。
越郡佳山水，菁江接上虞。計程航一葦，試吏佐雙鳧。雲壑窺仙籍，風謡驗地圖。因尋黃絹字，為我弔曹盱。
何處少人事，西山舊草堂。曬書秋日晚，洗藥石泉香。浚嶺有朝雨，北窗生夜涼。從勞問歸路，峰疊繞家鄉。
清明暮春裡，悵望北山陲。燧火開新焰，桐花發故枝。沈冥慚歲物，歡宴阻朋知。不及林間鳥，遷喬並羽儀。
暮聲雜初雁，夜色涵早秋。獨見海中月，照君池上樓。山雲拂高棟，天漢入雲流。不惜朝光滿，其如千里游。
在昔謬司憲，常僚惟有君。報恩如皎日，致位等青雲。削藁書難見，除苛事早吟。雙旌不可駐，風雪路岐分。
侵侵槲葉香，木花滯寒雨。今夕山上秋，永謝無人處。石谿遠荒澀，棠實懸辛苦。古者定幽尋，呼君作私路。
詔下如春煦，巢南志不違。空將感恩淚，滴盡冒寒衣。覆載元容善，形骸果得歸。無心慚季路，負米覲親闈。
野外登臨望，蒼蒼煙景昏。暖風醫病草，甘雨洗荒村。雲散天邊野，潮回島上痕。故人不可見，倚杖役吟魂。
羡君休作尉，萬事且全身。寰海多虞日，江湖獨往人。姓名何處變，鷗鳥幾時親。別後吳中使，應須訪子真。
春草空祠墓，荒林唯鳥飛。記年碑石在，經亂祭人稀。野鼠緣朱帳，陰塵蓋畫衣。近門潭水黑，時見宿龍歸。
人皆言子屈，獨我謂君非。明主既難謁，青山何不歸。年虛侵雪鬢，塵枉污麻衣。自古逃名者，至今名豈微。
十里撫柩別，一身騎馬回。寒煙半堂影，燼火滿庭灰。稚女憑人問，病夫空自哀。潘安寄新詠，仍是夜深來。
獻策赴招攜，行宮積翠西。挈囊秋卷重，轉棧晚峰齊。踏月趨金闕，拂雲看禦題。飛鳴豈回顧，獨鶴困江泥。
熠熠與娟娟，池塘竹樹邊。亂飛同曳火，成聚卻無煙。微雨灑不滅，輕風吹欲燃。舊曾書案上，頻把作囊懸。
楠樹色冥冥，江邊一蓋青。近根開藥圃，接葉制茅亭。落景陰猶合，微風韻可聽。尋常絶醉困，臥此片時醒。
謝客開山後，郊扉積水通。江湖千里別，衰老一尊同。返照寒川滿，平田暮雪空。滄洲自有趣，不便哭途窮。
殷疑曙霞染，巧類匣刀裁。不怕南風熱，能迎小暑開。遊蜂憐色好，思婦感年催。覽贈添離恨，愁腸日幾回。
山半一山寺，野人秋日登。就中偏愛石，獨上最高層。有果猿攀樹，無齋鴿看僧。儒門自多事，來此復何能。
昨夜孤燈下，闌干泣數行。辭家從早歲，落第在初場。青草湖田改，單車客路忙。何人立功業，新命到封王。
力進憑詩業，心焦闕問安。遠行無處易，孤立本來難。楚月船中沒，秦星馬上殘。明年有公道，更以命推看。
寒竹慚虛受，纖毫任幾重。影端緣守直，心勁懶藏鋒。落紙驚風起，搖空見露濃。丹青與文事，舍此復何從。
山衲宜何處，經行避暑深。峰西多古寺，日午亂松陰。鶴默堪分靜，蟬涼解助吟。慇勤題壁去，秋早此相尋。
秋風窗下起，旅雁向南飛。日日出門望，家家行客歸。無因見邊使，空待寄寒衣。獨閉青樓暮，煙深鳥雀稀。
臥來生白髮，覽鏡忽成絲。遠愧餐霞子，童顏且自持。舊遊惜疏曠，微尚日磷緇。不寄西山藥，何由東海期。
益部恩輝降，同榮漢相還。韶芳滿歸路，軒騎出重關。望日朝天闕，披雲過蜀山。更題風雅韻，永絶翠岩間。
晴景應重陽，高台愴遠鄉。水澄千室倒，霧卷四山長。受節人逾老，驚寒菊半黃。席前愁此別，未別已沾裳。
始好步青苔，蟬聲且莫催。辛勤來到此，容易便言回。遠水月未上，四方雲正開。更堪逢道侶，特地話天台。
重九開秋節，得一動宸儀。金風飄菊蕊，玉露泫萸枝。睿覽八紘外，天文七曜披。臨深應在即，居高豈忘危。
歌謡數百種，子夜最可憐。慷慨吐清音，明轉出天然。絲竹發歌響，假器揚清音。不知歌謡妙，聲勢出口心。
諸方游幾臘，五夏五峰銷。越講迎騎象，蕃齋懺射鵰。冷筇和雪倚，朽櫟帶雲燒。從此西林老，瞥然三萬朝。
江南衰草遍，十里見長亭。客去逢搖落，鴻飛入杳冥。空城寒雨細，深院曉燈青。欲去行人起，徘徊恨酒醒。
郊園夏雨歇，閒院綠陰生。職事方無效，幽賞獨違情。物色坐如見，離抱悵多盈。況感夕涼氣，聞此亂蟬鳴。
遠客家水國，此來如到鄉。何人垂白髮，一葉釣殘陽。柳暗鳥乍起，渚深蘭自芳。因知帝城下，有路向滄浪。
轉刺名山郡，連年別省曹。分題得客少，著價買書高。晚柳蟬和角，寒城燭照濤。鄱溪臥疾久，未獲後乘騷。
明發臨前渚，寒來淨遠空。水紋天上碧，日氣海邊紅。景物紛為異，人情賴此同。乘槎自有適，非欲破長風。
日暮裁縫歇，深嫌氣力微。才能收篋笥，懶起下簾帷。怨坐空然燭，愁眠不解衣。昨來頻夢見，夫婿莫應知。
歲歲但防虜，西征早晚休。匈奴不繫頸，漢將但封侯。夕照低烽火，寒笳咽戍樓。燕然山上字，男子見須羞。
岳僧傳的信，聞在麓山亡。郡有為詩客，誰來一影堂。夢休尋灞滻，跡已絶瀟湘。遠憶同吟石，新秋檜柏涼。
忽示登高作，能寬旅寓情。絃歌既多暇，山水思微清。草得風光動，虹因雨氣成。謬承巴裡和，非敢應同聲。
山翠碧嵯峨，攀牽去者多。淺深俱得地，好惡未知他。有草皆為戶，無人不荷戈。相逢空悵望，更有好時麼。
上陌行初盡，嚴城立未開。人疑早朝去，客是遠方來。伏奏徒將命，周行自引才。可憐霄漢曙，鴛鷺正徘徊。
古今斯島絶，南北大江分。水闊吞滄海，亭高宿斷雲。返潮千澗落，啼鳥半空聞。皆是登臨處，歸航酒半醺。
世故多離散，東西不可嗟。小秦非本國，楚塞復移家。海島無鄰里，鹽居少物華。山中吟夜月，相送在天涯。
赤城霞外寺，不忘舊登年。石上吟分海，樓中語近天。重遊空有夢，再隱定無緣。獨夜休行道，星辰靜照禪。
醫王猶有疾，妙理競難窮。餌藥應隨病，觀身轉悟空。地閒花欲雨，窗冷竹生風。幾日東林去，門人待遠公。
瑞雪驚千里，同雲暗九霄。地疑明月夜，山似白雲朝。逐舞花光動，臨歌扇影飄。大周天闕路，今日海神朝。
香岫懸金剎，飛泉屆石門。空山唯習靜，中夜寂無喧。說法初聞鳥，看心欲定猿。寥寥隔塵市，何異武陵源。
旅人無事喜，終日思悠悠。逢酒嫌杯淺，尋書怕字稠。貧來許錢聖，夢覺見身愁。寂寞中林下，饑鷹望到秋。
風痹宜和暖，春來腳較輕。鶯留花下立，鶴引水邊行。發少嫌巾重，顏衰訝鏡明。不論親與故，自亦昧平生。
萬事信蒼蒼，機心久無忘。無端來出守，不是厭為郎。雨滴芭蕉赤，霜催橘子黃。逢君開口笑，何處有他鄉。
歲熟人心樂，朝游復夜遊。春風來海上，明月在江頭。燈火家家市，笙歌處處樓。無妨思帝裡，不合厭杭州。
寺還名玉泉，澄水亦遭賢。物尚猶如此，人爭合偶然。溪流雲斷外，山峻鳥飛還。初日長廊下，高僧正坐禪。
家國三千里，中宵算去程。困才成蝶夢，行不待鷄鳴。馬首搖殘月，鴉群起古城。發來經幾堠，村寺遠鐘聲。
秋光風露天，令節慶初筵。易象家人吉，閨門女士賢。招邀菊酒會，屬和柳花篇。今日同心賞，全勝落帽年。
飛塔雲霄半，清晨羽旆游。登臨憑季月，有廓見中州。禦酒新寒退，天文瑞景留。闢邪將獸壽，茲日奉千秋。
鄉關眇天末，引領悵懷歸。覊旅久淫滯，物色屢芳菲。稍覺私意盡，行看鬔鬢稀。如何千里外，佇立沾裳衣。
飛流透嵌隙，噴灑如絲棼。含暈迎初旭，翻光破夕曛。餘波繞石去，碎響隔溪聞。卻望瓊沙際，逶迤見脈分。
北期何意促，蕙草夜來繁。清月思淮水，春風望國門。此時休旋逸，萬里忽飛翻。若憶山陰會，孤琴為我援。
水樓一登眺，半出青林高。帟幕英僚敞，芳筵下客叨。山藏伯禹穴，城壓伍胥濤。今日觀溟漲，垂綸學釣鰲。
草長花落樹，羸病強尋春。無復少年意，空餘華髮新。青原高見水，白社靜逢人。寄謝南宮客，軒車不見親。
恃險不種德，興亡嘆數窮。石城幾換主，天塹謾連空。禦路疊民塚，台基聚牧童。折碑猶有字，多記晉英雄。
我有吳越曲，無人知此音。姑蘇成蔓草，麋鹿空悲吟。未誇觀濤作，空鬱釣鰲心。舉手謝東海，虛行歸故林。
調瑟勸離酒，苦諳荊楚門。竹斑悲帝女，草綠怨王孫。潮落九疑迥，雨連三峽昏。同來不同去，迢遞更傷魂。
我行春三月，山中百花開。披林入峭蒨，攀登陟崔嵬。白雲半峰起，清江出峽來。誰知高深意，緬邈心幽哉。
鐵騎幾時回，金閨怨早梅。雪中花已落，風暖葉應開。夕逐新春管，香迎小歲杯。感時何足貴，書裡報輪台。
小諫升中諫，三年侍玉除。且言無所補，浩嘆欲何如。宮闕飛灰燼，嬪嬙落裡閭。藍峰秋更碧，沾灑望鑾輿。
先秋蟬一悲，長是客行時。曾感去年者，又鳴何處枝。細聽殘韻在，回望舊聲遲。斷續誰家樹，涼風送別離。
一別十年事，相逢淮海濱。還思洛陽日，更話府中人。且對清觴滿，寧知白髮新。匆匆何處去，車馬冒風塵。
蟬嘶玉樹枝，向夕惠風吹。幸入連宵聽，應緣飲露知。思深秋欲近，聲靜夜相宜。不是黃金飾，清香徒爾為。
龍沙為別日，廬阜得書年。不見來香社，相思繞白蓮。江僧歸海寺，楚路接吳煙。老病何堪說，扶羸寄此篇。
高齋灑寒水，是夕山僧至。玄牝無關鎖，瓊書舍文字。燈明香滿室，月午霜凝地。語到不言時，世間人盡睡。
竹庭瓶水新，深稱北窗人。講罷見黃葉，詩成尋舊鄰。錫陰迷坐石，池影露齋身。苦作南行約，勞生始問津。
多負懸弧禮，危時隱薜蘿。有心明俎豆，無力執干戈。壯士難移節，貞松不改柯。纓塵徒自滿，欲濯待清波。
海東誰敵手，歸去道應孤。闕下傳新勢，船中覆舊圖。窮荒回日月，積水載寰區。故國多年別，桑田復在無。
布囊懸蹇驢，千里到貧居。飲酒誰堪伴，留詩自與書。愛眠知不醉，省語似相疏。軍吏衣裳窄，還應暗笑余。
法子出西秦，名齊漆道人。才敷藥草義，便見雪山春。護講龍來遠，聞經鶴下頻。應機如一雨，誰不滌心塵。
鶯語驚殘夢，輕妝改淚容。竹陰初月薄，江靜晚煙濃。濕觜啣泥燕，香須採蕊蜂。獨憐無限思，吟罷亞枝松。
同承太岳胤，俱值太平時。丹陛懷趨計，滄洲負去期。久貧成蹭蹬，多病惜支離。宗分兼交分，吾知汝亦知。
中司出華省，副相晉陽行。書答偏州啟，籌參上將營。踏沙夜馬細，吹雨曉笳清。正報胡塵滅，桃花汾水生。
野橋秋水落，江閣暝煙微。白日又欲午，高人猶未歸。青林依古塔，虛館靜柴扉。坐久思題字，翻憐柿葉稀。
凍雲霄遍嶺，素雪曉凝華。入牖千重碎，迎風一半斜。不妝空散粉，無樹獨飄花。縈空慚夕照，破彩謝晨霞。
老作含香客，貧無僦舍錢。神州容寄跡，大尹是同年。密邇都忘倦，乖慵益見憐。雪風花月好，中夜便招延。
白道曉霜迷，離燈照馬嘶。秋風滿關樹，殘月隔河鷄。來往非無倦，窮通豈易齊。何年歸故社，披雨剪春畦。
吳楚煙波里，巢由季孟間。只言無事貴，不道致身閒。別渚蓮根斷，歸心桂樹頑。空勞鐘璞意，塵世隔函關。
地僻春來靜，深宜長者居。好花都待晚，修竹不妨疏。雁入湘江食，人侵曉色鋤。似君無學處，頭白道如初。
萬里稱逆化，愚蠢性亦全。紫紱拖身上，妖姬安膝前。見他拘坐寂，故我是眠禪。吾知至人心，杳若青冥天。
珍木生奇畝，低枝拂梵宮。因開四界分，本自百花中。當夏陰涵綠，臨秋色變紅。君看藥草喻，何減太陽功。
請以端溪潤，酬君水玉明。方圓雖異器，功用信俱呈。自得山川秀，能分日月精。巾箱各珍重，所貴在交情。
月是陰秋鏡，寒為寂寞資。輕寒酒醒後，斜月枕前時。倚壁思閒事，回燈檢舊詩。聞君亦同病，終夜遠相悲。
柳州柳刺史，種柳柳江邊。談笑為故事，推移成昔年。垂陰當覆地，聳干會參天。好作思人樹，慚無惠化傳。
湖與元氣連，風波浩難止。天外賈客歸，雲間片帆起。龜游蓮葉上，鳥宿蘆花裡。少女棹歸舟，歌聲逐流水。
王事圭峰下，將還禁漏余。偶歡新歲近，惜別後期疏。雪罷見來吏，川昏聊整車。獨吟多暇日，應寄柏台書。
丹墀朝退後，靜院即冥搜。盡日捲簾坐，前峰當檻秋。烹茶留野客，展畫看滄洲。見說東林夜，尋常秉燭游。
讓紫歸青壁，高名四海聞。雖然無一事，得不是要君。道只傳伊字，詩多笑碧雲。應憐門下客，餘力亦為文。
愁指蕭關外，風沙入遠程。馬行初有跡，雨落竟無聲。地理全歸漢，天威不在兵。西京逢故老，暗喜復時平。
五月入五洲，碧山對青樓。故人楊執戟，春賞楚江流。一見醉漂月，三杯歌棹謳。桂枝攀不盡，他日更相求。
余心憐白鷺，潭上日相依。拂石疑星落，凌風似雪飛。碧沙常獨立，清景自忘歸。所樂惟煙水，徘徊戀釣磯。
故人九寺長，邀我此同歡。永夜開筵靜，中年飲酒難。微風侵燭影，疊漏過林端。臘後分朝日，天明幾刻殘。
天淡雨初晴，遊人恨不勝。亂山啼蜀魄，孤棹宿巴陵。影暗村橋柳，光寒水寺燈。罷吟思故國，窗外有漁罾。
君去方為宰，干戈尚未銷。邑中殘老小，亂後少官僚。廨宇經兵火，公田沒海潮。到時應變俗，新政滿餘姚。
共列中台貴，能齊物外心。回車青閣晚，解帶碧芳深。夜水隨畦入，晴花度竹尋。題詩更相應，一字重千金。
出門皆有托，君去獨何親。闕下新交少，天涯舊業貧。煙寒岳樹暝，雪後嶺梅春。聖代留昆玉，那令愧郄詵。
冷氣清金虎，兵威壯鐵冠。揚旌川色暗，吹角水風寒。人對輜輧醉，花垂睥睨殘。羡歸丞相閣，空望舊門闌。
蒼蒼難可問，問答亦難聞。落葉平津岸，愁人李使君。文章應力竭，茅土始天分。又逐東風去，迢迢隔嶺雲。
自古無和親，貽災到妾身。朔風嘶去馬，漢月出行輪。衣薄狼山雪，妝成虜塞春。回看父母國，生死畢胡塵。
夏日茅齋裡，無風坐亦涼。竹林深筍穊，藤架引梢長。燕覓巢窠處，蜂來造蜜房。物華皆可玩，花蕊四時芳。
亭午無公事，垂簾樹色間。僧來茶灶動，吏去印床閒。傍竹行尋巷，當門立看山。吟詩老不倦，未省話官班。
駐想持金錯，居然作管灰。綺羅纖手制，桃李向春開。拾藻蜂初泊，銜花鳥未回。不言將巧笑，翻逐美人來。
避世移家遠，天涯歲已周。豈知今夜月，還是去年愁。露果珠瀋水，風螢燭上樓。傷心潘騎省，華髮不禁秋。
旅寓雖難定，乘閒是勝游。碧雲蕭寺霽，紅樹謝村秋。戍鼓和潮暗，船燈照島幽。詩家多滯此，風景似相留。
公府政多暇，思與仁智全。為山想岩穴，引水聽潺湲。軒冕跡自逸，塵俗無由牽。蒼生方矚望，詎得賦歸田。
架石通霞壁，懸崖散碧沙。天晴虹影渡，風細練文斜。舉陟幽期阻，沿洄客意賒。河梁非此路，別恨亦無涯。
好雪動高情，心期在玉京。人披鶴氅出，馬踏象筵行。照耀樓台變，淋漓松桂清。玄都留五字，使入步虛聲。
山館坐待曉，夜長吟役神。斜風吹敗葉，寒燭照愁人。藴蓄天然性，澆訛世惡真。男兒出門志，不獨為謀身。
心悟覺身勞，雲中棄寶刀。久閒生髀肉，多壽長眉毫。客棹春潮急，禪齋暮雪高。南濡一迴首，山碧水滔滔。
往日長安路，歡游不惜年。為貪盧女曲，用盡沈郎錢。身老方投刺，途窮始著鞭。猶聞有知己，此去不徒然。
簇簇竟相鮮，一枝開幾番。味甘資麹糵，香好勝蘭蓀。古道風搖遠，荒籬露壓繁。盈筐時采得，服餌近知門。
居止日蕭條，庭前唯藥苗。身閒眠自久，眼荖視還遙。檐燕酬鶯語，鄰花雜絮飄。客來無酒飲，搔首擲空瓢。
謝公離別處，風景每生愁。客散青天月，山空碧水流。池花春映日，窗竹夜鳴秋。今古一相接，長歌懷舊遊。
團扇秋風起，長門夜月明。羞聞拊背入，恨說舞腰輕。太常應已醉，劉君恆帶酲。橫陳每虛設，吉夢竟何成。
薄膩力偏羸，看看愴別時。東風狂不惜，西子病難醫。肌細分紅脈，香濃破紫苞。無因留得玩，爭忍折來拋。
長樂喜春歸，披香瑞雪霏。花從銀閣度，絮繞玉窗飛。寫曜銜天藻，呈祥拂禦衣。上林紛可望，無處不光輝。
萬里煙塵合，秦吳遂渺然。無人來上國，灑淚向新年。世故看風葉，生涯寄海田。屠蘇聊一醉，猶賴主人賢。
今日逢初夏，歡游續舊旬。氣和先作雨，恩厚別成春。鳳吹臨清洛，龍輿下紫宸。此中歌在藻，還見躍潛鱗。
竹錫與袈裟，靈山笑暗霞。泉痕生淨蘚，燒力落寒花。高戶閒聽雪，空窗靜搗茶。終期宿華頂，須會說三巴。
曲徑繞叢林，鐘聲雜梵音。松風吹定衲，蘿月照禪心。撫景吟行遠，談玄入悟深。不能塵鞅脫，聊復一登臨。
楊柳黃金穗，梧桐碧玉枝。春來消息斷，早晚是歸時。玳織鴛鴦履，金裝翡翠簪。畏人相問着，不擬到城南。
故里千帆外，深春一雁飛。干名頻慟哭，將老欲何歸。未谷拋還憶，交親晚更稀。空持望鄉淚，沾灑寄來衣。
欲入鳳城游，西溪別惠休。色隨花旋落，年共水爭流。客思偏來夜，蟬聲覺送秋。明朝逢舊侶，唯擬上歌樓。
官柳葉尚小，長安春未濃。送君潯陽宰，把酒青門鐘。水驛楚雲冷，山城江樹重。遙知南湖上，只對香爐峰。
月在洛陽天，天高淨如水。下有白頭人，攬衣中夜起。思遠鏡亭上，光深書殿裡。眇然三處心，相去各千里。
寒江鳴石瀨，歸客夜初分。人語空山答，猿聲獨戍聞。遲來朝及暮，愁去水連雲。歲晚心誰在，青山見此君。
山陰好雲物，此去又春風。越鳥聞花裡，曹娥想鏡中。小江潮易滿，萬井水皆通。徒羡扁舟客，微官事不同。
七縱七擒處，君行事可攀。亦知磨一劍，不獨定諸蠻。樹盡低銅柱，潮常沸火山。名須麟閣上，好去及瓜還。
壯士性剛決，火中見石裂。殺人不回頭，輕生如暫別。豈知眼有淚，肯白頭上發。平生無恩酬，劍閒一百月。
昔君烏紗帽，贈我白頭翁。帽今在頂上，君已歸泉中。物故猶堪用，人亡不可逢。岐山今夜月，墳樹正秋風。
扁舟倦行役，寂寂宿江干。半夜風雷過，一天星斗寒。潮平沙觜沒，霜苦雁聲殘。漁父何疏逸，扣舷歌未闌。
夜坐還早起，寂寥多病身。神清尋夢在，香極覺花新。樹露繁于雨，溪雲動似人。又知何處客，軋軋轉征輪。
黃鳥鳴園柳，新陽改舊陰。春來此幽興，宛是謝公心。掃徑蘭芽出，添池山影深。虛名隨振鷺，安得久棲林。
年少作初官，還如行路難。兵荒經邑裡，風俗久凋殘。照硯花光淡，漂書柳絮干。聊應充侍膳，薄俸繼朝餐。
嗜欲本無性，此生長在禪。九州空有路，一室獨多年。鳴磬微塵落，移瓶濕地圓。相尋偶同宿，星月坐忘眠。
片石羊公後，淒涼江水濱。好辭千古事，墮淚萬家人。鵩集占書久，鸞回刻篆新。不堪相顧恨，文字日生塵。
浩渺浸雲根，煙嵐出遠村。鳥歸沙有跡，帆過浪無痕。望水知柔性，看山欲斷魂。縱情猶未已，回馬欲黃昏。
舞商初赴節，湘燕遠迎秋。飄絲交殿網，亂滴起池漚。激溜分龍闕，斜飛灑鳳樓。崇朝方浹宇，宸盼俯凝旒。
雲樹玉泉寺，肩舁半日程。更無人作伴，只共酒同行。新葉千萬影，殘鶯三兩聲。閒游竟未足，春盡有餘情。
鷄調扶桑枝，秋空隱少微。闊雲霞並曜，高日月爭輝。若厥開天道，同初發帝機。以言當代事，閒闢紫宸扉。
潁川開郡邑，角宿分躔野。君非仲舉才，誰是題輿者。憫憫琴上鶴，蕭蕭路傍馬。嚴程若可留，別袂希再把。
分手向天涯，迢迢泛海波。雖然南地遠，見說北人多。山暖花常發，秋深雁不過。炎方饒勝事，此去莫蹉跎。
良人征絶域，一去不言還。百戰攻胡虜，三冬阻玉關。蕭蕭邊馬思，獵獵戍旗閒。獨抱千重恨，連年未解顏。
所思竟何在，悵望深荊門。舉世無相識，終身思舊恩。方將與農圃，藝植老丘園。目盡南飛雁，何由寄一言。
春林已自好，時鳥復和鳴。枝交難奮翼，谷靜易流聲。間關才得性，矰繳遽相驚。安知背飛遠，拂霧獨晨征。
刳木出吳楚，危槎百餘尺。疾風吹片帆，日暮千里隔。別時酒猶在，已為異鄉客。思君不可得，愁見江水碧。
事邊仍戀主，舉酒復悲歌。粉署含香別，轅門載筆過。鶯聲出漢苑，柳色過漳河。相憶情難盡，離居春草多。
不知何世界，有處似南朝。石路無人掃，松門被火燒。斷幡猶掛剎，故板尚支橋。數卷殘經在，多年字欲銷。
早霧濃于雨，田深黍稻低。出門鷄未唱，過客馬頻嘶。樹色遙藏店，泉聲暗傍畦。獨吟三十里，城月尚如珪。
斜日空庭暮，幽閨積恨盈。細風吹帳冷，微月度窗明。怨坐啼相續，愁眠夢不成。調琴欲有弄，畏作斷腸聲。
主人新邸第，相國舊池台。館是招賢闢，樓因教舞開。軒車人已散，簫管鳳初來。今日龍門下，誰知文舉才。
遺篇三百首，首首是遺冤。知到千年外，更逢何者論。離秦空得罪，入蜀但聽猿。還似稱沙祖，唯餘賦鵩言。
村前村後樹，寓賞有餘情。青麥路初斷，紫花田未耕。雉聲聞不到，山勢望猶橫。寂寞春風裡，吟酣信馬行。
離堂悲楚調，君奏豫章行。愁處雪花白，夢中江水清。扣船歌月色，避浪宿猿聲。還作經年別，相思湖草生。
景山實名士，所玩垂清塵。嘗作酒家語，自言中聖人。奇器質含古，挫糟未應醇。唯懷魏公子，即此飛觴頻。
共列中台貴，能齊物外心。回車青閣晚，解帶碧茸深。寒水分畦入，晴花度竹尋。題詩更相憶，一字重千金。
不識陽關路，新從定遠侯。黃雲斷春色，畫角起邊愁。瀚海經年到，交河出塞流。須令外國使，知飲月氏頭。
永懷難自問，此夕眾愁興。曉韻侵春角，寒光隔歲燈。心燃一寸火，淚結兩行冰。煦育誠非遠，陽和又欲升。
驚彼武陵狀，移歸此岩邊。開亭擬貯雲，鑿石先得泉。嘯竹引清吹，吟花成新篇。乃知高潔情，擺落區中緣。
淳風今變俗，末學誤為文。倖免投湘浦，那辭近汝墳。山遮魏闕路，日隱洛陽雲。誰念聯翩翼，煙中獨失群。
蒼蒼山閣晚，杳杳隙塵秋。偶上多時立，翻成盡日愁。草平連邑動，河滿逐江流。下視窮邊路，行人在隴頭。
揀得白雲根，秋潮未曾沒。坡阤坐鰲背，散漫垂龍發。持竿從掩霧，置酒復待月。即此放神情，何勞適吳越。
共君春種瓜，本期清夏暑。瓜成人已去，失望將誰語。裛露摘香園，感味懷心許。偶逢西風便，因之寄鄂渚。
到曉不成夢，思量堪白頭。多無百年命，長有萬般愁。世事應難盡，營生卒未休。莫言名與利，名利是身仇。
古時愁別淚，滴作分流水。日夜東西流，分流幾千里。通塞兩不見，波瀾各自起。與君相背飛，去去心如此。
舊客東歸遠，長安詩少朋。去愁分磧雁，行計逐鄉僧。華岳無時雪，黃河漫處冰。知辭國門路，片席認西陵。
南陵八月天，暮色遠峰前。楚竹青陽路，吳江赤馬船。籝金諸客貴，佩玉主人賢。終日應相逐，歸期定幾年。
勸酒不依巡，明朝萬里人。轉江雲棧細，近驛板橋新。石冷啼猿影，松昏戲鹿塵。少年為客好，況是益州春。
園廟何年廢，登臨有故丘。孤村連日靜，多雨及霖休。常與秦山對，曾經漢主游。豈知千載後，萬事水東流。
重作東南尉，生涯尚似僧。客程淮館月，鄉思海船燈。晚霧看春轂，晴天見朗陵。不應三考足，先授詔書征。
獨立憑危闌，高低落照間。寺分一派水，僧鎖半房山。對面浮世隔，垂簾到老閒。煙雲與塵土，寸步不相關。
欲種數莖葦，出門來往頻。近陂收本土，選地問幽人。靜看唯思長，初移未覺勻。坐中尋竹客，將去更逡巡。
晶晶擲岩端，潔光如可把。瓊枝曲不折，雲片晴猶下。石堅激清響，葉動承餘灑。前時明月中，見是銀河瀉。
日愛南山好，時逢夏景殘。白雲兼似雪，清晝乍生寒。九陌峰如墜，千門翠可團。欲知形勝盡，都在紫宸看。
三五月華新，遨遊逐上春。相邀洛城曲，追宴小平津。樓上看珠妓，車中見玉人。芳宵殊未極，隨意守燈輪。
邊服胡塵起，長安漢將飛。龍蛇開陣法，貔虎振軍威。詐虜腦塗地，征夫血染衣。今朝書奏入，明日凱歌歸。
江如曉天淨，石似暮霞張。征帆一流覽，宛若巫山陽。楚客思歸路，秦人謫異鄉。猿鳴孤月夜，再使淚沾裳。
君家舊淮水，水上到揚州。海樹青官舍，江雲黑郡樓。東南隨去鳥，人吏待行舟。為報吾兄道，如今已白頭。
柘彈連錢馬，銀鉤妥墮鬟。摘桑春陌上，踏草夕陽間。意合辭先露，心誠貌卻閒。明朝若相憶，雲雨出巫山。
竹檻匝迴廊，城中似外方。月雲開作片，枝鳥立成行。徑接河源潤，庭容塔影涼。天台頻去說，誰占最高房。
我夢何曾應，看君渡滻川。自無仙掌分，非是聖心偏。徑草多生藥，庭花半落泉。人間有此郡，況在鳳城邊。
歌玉屢招疑，終朝省復思。既哀黃鳥興，還復白圭詩。請益先求友，將行必擇師。誰知不鳴者，獨下董生帷。
十載名兼利，人皆與命爭。青春留不住，白髮自然生。夜雨滴鄉思，秋風從別情。都門五十里，馳馬逐鷄聲。
寒山對水塘，竹葉影侵堂。洗藥冰生岸，開門月滿床。病多身又老，枕倦夜兼長。來謁吾曹者，呈詩問否臧。
力疾坐清曉，來時悲早春。轉添愁伴客，更覺老隨人。紅入桃花嫩，青歸柳葉新。望鄉應未已，四海尚風塵。
弱體鴛鴦薦，啼妝翡翠衾。鴉鳴秋殿曉，人靜禁門深。每憶椒房寵，那堪永巷陰。自驚羅帶緩，非複舊來心。
塞鴻歸欲盡，北客始辭春。零桂雖逢竹，湘川少見人。江花鋪淺水，山木暗殘春。修刺轅門裡，多憐爾為親。
君吟十二載，辛苦必能官。造化猶難隱，生靈豈易謾。猿跳高岳靜，魚擺大江寬。與我為同道，相留夜話闌。
旦暮已淒涼，離人遠思忙。夏衣臨曉薄，秋影入檐長。前事風隨扇，歸心燕在梁。慇勤寄牛女，河漢正相望。
西陵樹已盡，銅雀思偏多。雪密疑樓閣，花開想綺羅。影銷堂上舞，聲斷帳前歌。唯有漳河水，年年舊綠波。
既接南鄰磬，還隨北里笙。平陵通曙響，長樂警宵聲。秋至含霜動，春歸應律鳴。豈惟恆待扣，金簴有餘清。
齊歌初入相，燕陣早橫功。欲向桃林下，先過梓樹下。在吳頻喘月，奔夢屢驚風。不用五丁士，如何九折通。
昔時聞遠路，謂是等閒行。及到求人地，始知為客情。事將公道背，塵繞馬蹄生。倘使長如此，便堪休去程。
紅紫共紛紛，祗承老使君。移舟木蘭棹，行酒石榴裙。水色窗窗見，花香院院聞。戀他官舍住，雙鬢白如雲。
駿馬事輕車，軍行萬里沙。胡山通嗢落，漢節繞渾邪。桂滿天西月，蘆吹塞北笳。別離俱報主，路極不為賒。
張翰一杯酒，榮期三樂歌。聰明傷混沌，煩惱污頭陀。簟冷秋生早，階閒日上多。近來門更靜，無雀可張羅。
九衢行一匝，不敢入他門。累日無餘事，通宵得至言。命嗟清世蹇，春覺閏冬暄。翻覆吟佳句，何酬國士恩。
離堂千里客，歸騎五陵人。路轉函關晚，煙開上苑新。天涯將野服，闕下見鄉親。問得存亡事，裁詩寄海濱。
千株含露態，何處照人紅。風暖仙源裡，春和水國中。流鶯應見落，舞蝶未知空。擬欲求圖畫，枝枝帶竹叢。
潺湲繞門水，未省濯纓塵。鳥散千岩曙，蜂來一徑春。杉松還待客，芝朮不求人。寧學磻溪叟，逢時罷隱淪。
古邑猿聲裡，空城只半存。岸移無舊路，沙漲別成村。鼓角喧京口，江山盡汝濆。六朝興廢地，行子一銷魂。
殘暑三巴地，沉陰八月天。氣昏高閣雨，夢倦下簾眠。愁鬢華簪小，歸心社燕前。相思杜陵野，溝水獨潺湲。
問子能來宿，今疑索故要。匣琴虛夜夜，手板自朝朝。金吼霜鐘徹，花催臘炬銷。早鳧江檻底，雙影漫飄颻。
歌舞梁州女，歸時白髮生。全家沒蕃地，無處問鄉程。宮錦不傳樣，禦香空記名。一身難自說，愁逐路人行。
嘉會宜長日，高筵順動時。曉光雲外洗，晴色雨餘滋。降鶴因韶德，吹花入禦詞。願陪陽數節，億萬九秋期。
玉勒聚如雲，森森鸞鶴群。據梧花罽接，沃盥石泉分。華味慚初識，新聲喜盡聞。此山招老賤，敢不謝夫君。
庭有蕭蕭竹，門有闐闐騎。囂靜本殊途，因依偶同寄。亭亭乍干雲，裊裊亦垂地。人有異我心，我無異人意。
常憶蘭陵子，瑰奇皴渴才。思還如我苦，時不為伊來。岳霞猱擲雪，湖月浪翻杯。未聞沾寸祿，此事亦堪哀。
近甸蒙塵日，南梁反正年。飄流茂陵碗，零落太官椽。建纛非降楚，披圖異錄燕。堪嗟侍中血，不及禦衣前。
蕭條登古台，迴首黃金屋。落葉不歸林，高陵永為谷。妝容徒自麗，舞態閲誰目。惆悵繐帷前，歌聲苦于哭。
散漫陰風裡，天涯不可收。壓松猶未得，撲石暫能留。閣靜縈吟思，途長拂旅愁。崆峒山北面，早想玉成丘。
故國無歸處，官閒憶遠遊。吳僧秣陵寺，楚客洞庭舟。久病先知雨，長貧早覺秋。壯心能幾許，伊水更東流。
文史歸休日，棲閒臥草亭。薔薇一架紫，石竹數重青。垂露和仙藥，燒香誦道經。莫將山水弄，持與世人聽。
新命千齡啟，鴻圖累聖餘。天行應潛躍，帝出受圖書。禮若傳堯舊，功疑復夏初。夢遊長不返，何國是華胥。
唯求買藥價，此外更無機。扶病看紅葉，辭官著白衣。斷籬通野徑，高樹蔭鄰扉。時馥留僧宿，餘人得見稀。
名利了無時，何人暫訪師。道情閒外見，心地語來知。竹落穿窗葉，松寒蔭井枝。匡山許同社，願卜掛帆期。
馮翊蒲西郡，沙岡擁地形。中條全離岳，清渭半和涇。夜暮眠明月，秋深至洞庭。猶來交闢士，事別偃林扃。
堅冰連夏處，太白接青天。雲塞石房路，峰明雨外巔。夜禪臨虎穴，寒漱撇龍泉。後會不期日，相逢應信緣。
閉門池館靜，雲訪紫芝翁。零落槿花雨，參差荷葉風。夜棋全局在，春酒半壺空。長嘯倚西閣，悠悠名利中。
正月金閨裡，微風繡戶間。曉魂憐別夢，春思逼啼顏。繞砌梅堪折，當軒樹未攀。歲華庭北上，何日度陽關。
臨水一長嘯，忽思十年初。三登甲乙第，一入承明廬。浮生多變化，外事有盈虛。今來伴江叟，沙頭坐釣魚。
釣瀨水漣漪，富春山合沓。松上夜猿鳴，谷中清響合。沖網忽見覊，故山從此辭。無由碧潭飲，爭接綠蘿枝。
遷客猶未老，聖朝今復歸。一從襄陽住，幾度梨花飛。世事了可見，憐君人亦稀。相逢貪醉臥，未得作春衣。
棠棣聞餘興，烏衣有舊遊。門前杜城陌，池上曲江流。暇日嘗繁會，清風詠阻修。始知西峙岳，同氣此相求。
長安渭橋路，行客別時心。獻賦溫泉畢，無媒魏闕深。黃鶯啼就馬，白日暗歸林。三十名未立，君還惜寸陰。
省中重拜別，兼領寄人書。已念此行遠，不應相問疏。子城西並宅，禦水北同渠。要取春前到，乘閒候起居。
殘陽西入崦，茅屋訪孤僧。落葉人何在，寒雲路幾層。獨敲初夜磬，閒倚一枝藤。世界微塵裡，吾寧愛與憎。
孔聖家鄒魯，儒風藹典墳。龍驂回舊宅，鳳德詠餘芬。入室神如在，升堂樂似聞。懸知一王法，今日待明君。
鳥棲魚不動，月照夜江深。身外都無事，舟中只有琴。七弦為益友，兩耳是知音。心靜即聲淡，其間無古今。
洛城花燭動，戚裡畫新蛾。隱扇羞應慣，含情愁已多。輕啼濕紅粉，微睇轉橫波。更笑巫山曲，空傳暮雨過。
候吏立沙際，田家連竹溪。楓林社日鼓，茅屋午時鷄。鵲噪晚禾地，蝶飛秋草畦。驛樓宮樹近，疲馬再三嘶。
林中有奇石，彷彿獸潛行。乍似依岩桂，還疑食野蘋。茸長綠蘚映，斑細紫苔生。不是見覊者，何勞如頓纓。
曾是風雨力，崔巍漂來時。落星夜皎潔，近榜朝逶迤。翠瀲遞明滅，清潈瀉欹危。況逢蓬島仙，會合良在茲。
聞道今春雁，南歸自廣州。見花辭漲海，避雪到羅浮。是物關兵氣，何時免客愁。年年霜露隔，不過五湖秋。
羽檄催歸恨，春風醉別顏。能邀五馬送，自逐一星還。破竹從軍樂，看花聽訟閒。遙知用兵處，多在八公山。
征徒出灞涘，迴首傷如何。故人云雨散，滿目山川多。行車無停軌，流景同迅波。前歡漸成昔，感嘆益勞歌。
花開草復秋，雲水自悠悠。因醉暫無事，在山難免愁。遇晴須看月，鬥健且登樓。暗想山中伴，如今盡白頭。
大梁白雲起，氛氳殊未歇。錦文觸石來，蓋影凌天發。煙熅萬年樹，掩映三秋月。會入大風歌，從龍赴圓闕。
大道多大笑，寂寥何以論。霜楓翻落葉，水鳥啄閒門。服藥還傷性，求珠亦損魂。無端鑿混沌，一死不還源。
天子馭金根，蒲輪闢四門。五神趨雪至，雙轂似雷奔。丹鳳棲金轄，非熊載寶軒。無階忝虛左，珠乘奉王言。
七澤雲夢林，三湘洞庭水。自古傳剽俗，有時逋惡子。令君出使車，行邁方靡靡。靜言芟枳棘，慎勿傷蘭芷。
人務南亭少，風煙北院多。山花迷徑路，池水拂藤蘿。萍散魚時躍，林幽鳥任歌。悠然白雲意，乘興抱琴過。
高風吹玉柱，萬籟忽齊飄。颯樹遲難度，縈空細漸銷。松泉鹿門夜，笙鶴洛濱朝。坐與真僧聽，支頤向寂寥。
風蟬旦夕鳴，伴葉送新聲。故里客歸盡，水邊身獨行。噪軒高樹合，驚枕暮山橫。聽處無人見，塵埃滿甑生。
鷄鳴朝謁滿，露白禁門秋。爽氣臨旌戟，朝光映冕旒。河宗來獻寶，天子命焚裘。獨負池陽議，言從建禮游。
昔聞生澗底，今見起毫端。眾草此時沒，何人知歲寒。豈能裨棟宇，且欲出門闌。只在丹青筆，凌雲也不難。
圭峰秋後疊，亂葉落寒墟。四五百竿竹，二三千卷書。雲深猿拾慄，雨霽蟻緣蔬。只隔門前水，如同萬里餘。
邊事多勞役，儒衣逐鼓鼙。日寒關樹外，峰盡塞雲西。河廣篷難度，天遙雁漸低。班超封定遠，之子去思齊。
廣庭方緩步，星漢話中移。月滿關山道，烏啼霜樹枝。時艱難會合，年長重親知。前事成金石，淒然淚欲垂。
禪室吐香燼，輕紗籠翠煙。長繩掛青竹，百尺垂紅蓮。熠爚眾星下，玲瓏雙塔前。含光待明發，此別豈徒然。
茲亭跡素淺，勝事並隨公。法界飄香雨，禪窗灑竹風。浮煙披夕景，高鶴下秋空。冥寂四山久，寧期此會同。
玉籠薰綉裳，著罷眠洞房。不能春風裡，吹卻蘭麝香。種棘遮蘼蕪，畏人來采殺。比至狂夫還，看看幾花發。
霏霏日搖蕙，騷騷風灑蓮。時芳固相奪，俗態豈恆堅。恍忽夜川裡，蹉跎朝鏡前。紅顏與壯志，太息此流年。
久客厭江月，罷官思早歸。眼看春光老，羞見梨花飛。劍北山居小，巴南音信稀。因君報兵部，愁淚日沾衣。
靜對含章樹，閒思共有時。香隨荀令在，根異武昌移。物性雖搖落，人心豈變衰。唱酬勝笛曲，來往韻朱絲。
舊館分江日，淒然望落暉。相逢傳旅食，臨別換征衣。昔記山川是，今傷人代非。往來皆此路，生死不同歸。
渺渺浸天色，一邊生晚光。闊浮萍思遠，寒入雁愁長。北極連平地，東流即故鄉。扁舟來宿處，彷彿似瀟湘。
遙見南來使，江頭哭問君。臨終時有雪，旅葬處無雲。官庫空收劍，蠻僧共起墳。知名人尚少，誰為錄遺文。
柰園欣八正，松岩訪九仙。援蘿窺霧術，攀林俯雲煙。代北鸞驂至，遼西鶴騎旋。終希脫塵網，連翼下芝田。
上古人何在，東流水不歸。往來潮有信，朝暮事成非。煙樹臨沙靜，雲帆入海稀。郡樓多逸興，良牧謝玄暉。
無才加性拙，道理合藏蹤。是處非深遠，其山已萬重。經時鄰境戰，獨夜隔雲舂。昨日泉中見，常魚亦化龍。
今日遊何處，春泉洗藥歸。悠然紫芝曲，晝掩白雲扉。魚樂偏尋藻，人閒屢採薇。丘中無俗事，身世兩相違。
從陝至東京，山低路漸平。風光四百里，車馬十三程。花共垂鞭看，杯多並轡傾。笙歌與談笑，隨分自將行。
別浦今朝暗，羅帷午夜愁。鵲辭穿線月，花入曝衣樓。天上分金鏡，人間望玉鈎。錢塘蘇小小，更值一年秋。
九秋行已暮，一枝聊暫安。隱榆非諫楚，噪柳異悲潘。分形妝薄鬢，鏤影飾危冠。自憐疏影斷，寒林夕吹寒。
藜杖侵寒露，蓬門啟曙煙。力稀經樹歇，老困撥書眠。秋覺追隨盡，來因孝友偏。清談見滋味，爾輩可忘年。
春風向楊柳，能事盡風流。有意疑張緒，無情見莫愁。依然金谷在，寧免武昌偷。前路難迴首，何須苦映樓。
何處同仙侶，青衣獨在家。暖爐留煮藥，鄰院為煎茶。畫壁燈光暗，幡竿日影斜。慇勤重迴首，牆外數枝花。
燕支黃葉落，妾望自登台。海上碧雲斷，單于秋色來。胡兵沙塞合，漢使玉關回。征客無歸日，空悲蕙草摧。
相看指楊柳，別恨轉依依。萬里江西水，孤舟何處歸。湓城潮不到，夏口信應稀。唯有衡陽雁，年年來去飛。
落日半樓明，琳宮事事清。山橫萬古色，鶴帶九皋聲。易作神仙侶，難忘父子情。道人應識我，未肯說長生。
遙遙行李心，蒼野入寒深。吟待黃河雪，眠聽絳郡砧。差期逢缺月，訪信出空林。何處孤燈下，只聞嘹唳禽。
忽聞清演病，可料苦吟身。不見近詩久，徒言華髮新。別來山已破，住處月為鄰。幾繞庭前樹，于今四十春。
妾身本薄命，輕棄城南隅。庭前厭芍藥，山上采蘼蕪。春風罥紈袖，零露濕羅襦。羞將憔悴日，提籠逢故夫。
離離原上草，一歲一枯榮。野火燒不盡，春風吹又生。遠芳侵古道，晴翠接荒城。又送王孫去，萋萋滿別情。
客引擎茶看，離披曬錦紅。不緣開淨域，爭忍負春風。小片當吟落，清香入定空。何人來此植，應固惱休公。
白版年猶小，黃花褐已通。若為詩思逸，早欲似休公。邁俗多真氣，傳家有素風。應須學心地，宗旨在關東。
君向長沙去，長沙仆舊諳。雖之桂嶺北，終是闕庭南。山靄生朝雨，江煙作夕嵐。松醪能醉客，慎勿滯湘潭。
長沙積雨晦，深巷絶人幽。潤上春衣冷，聲連暮角愁。雲橫全楚地，樹暗古湘洲。杳藹江天外，空堂生百憂。
子綦方隱幾，冥寂久灰心。悟來應顏游，清義杳何深。含響盡天籟，有言同鷇音。是非不足辯，安用勞神襟。
鹿門埋孟子，峴首載羊公。萬古千秋裡，青山明月中。政從襄沔絶，詩過洞庭空。塵路誰回眼，松聲兩處風。
名高不俟召，操賦獻君門。偶屈應緣數，他人盡為冤。新春城外路，舊隱水邊村。歸去無勞久，知音待更論。
人言下江疾，君道下江遲。五月江路惡，南風驚浪時。應知近家喜，還有異鄉悲。無奈孤舟夕，山歌聞竹枝。
春日清江岸，千甘二頃園。青雲羞葉密，白雪避花繁。結子隨邊使，開筒近至尊。後於桃李熟，終得獻金門。
紈扇相欹綠，香囊獨立紅。浸淫因重露，狂暴是秋風。逸調無人唱，秋塘每夜空。何繇見周昉，移入畫屏中。
稍憐公事退，復遇夕陽時。北朔霜凝竹，南山水入籬。吟懷滄海侶，空問白雲師。恨不相從去，心惟野鶴知。
臥病荒郊遠，通行小徑難。故人能領客，攜酒重相看。自愧無鮭菜，空煩卸馬鞍。移樽勸山簡，頭白恐風寒。
瀠渟幽壁下，深淨如無力。風起不成文，月來同一色。地靈草木瘦，人遠煙霞逼。往往疑列仙，圍棋在岩側。
幽人從遠岳，過客愛春山。高駕能相送，孤游且未還。紫苔封井石，綠竹掩柴關。若到雲峰外，齊心去住間。
秋河溢長空，天灑萬丈布。深雷隱雲壑，孤電掛岩樹。滄溟曉噴寒，碧落晴蕩素。非趨下流急，熱使不得住。
疏鐘兼漏盡，曙色照青氛。棲鶴出高樹，山人歸白雲。月盈期重宿，丹熟約相分。羡入秋風洞，幽泉仔細聞。
二八泉扉掩，帷屏寵愛空。淚痕消夜燭，愁緒亂春風。巧笑人疑在，新妝曲未終。應憐脂粉氣，留著舞衣中。
石窗何處見，萬仞倚晴虛。積靄迷青瑣，殘霞動綺疏。山應列圓嶠，宮便接方諸。只有三奔客，時來教隱書。
河漢雖雲闊，三秋尚有期。情人終已矣，良會更何時。朱閣臨清溪，瓊宮銜紫房。佳情期在此，只是斷人腸。
古來利與名，俱在洛陽城。九陌鼓初起，萬車輪已行。周秦時幾變，伊洛水猶清。二月中橋路，鳥啼春草生。
還鄉兼作使，到日倍榮親。向化雖多國，如公有幾人。孤山無返照，積水合蒼旻。膝下知難住，金章已系身。
憶昨送君詩，平人不用疑。吾徒若不得，天道即應私。塵土茫茫曉，麟龍草草騎。相思不可見，又是落花時。
上方偏可適，季月況堪過。遠近人都至，東西山色多。夕陽留徑草，新葉變庭柯。已度清明節，春愁如客何。
童年隨法侶，家世本儒流。章句三生學，清涼萬里游。雲歸龍沼暗，木落雁門秋。長老應相問，傳予向祖州。
龔子棲閒地，都無人世喧。柳深陶令宅，竹暗闢疆園。我去黃牛峽，遙愁白帝猿。贈君卷葹草，心斷竟何言。
自得中峰住，深林亦閉關。經秋無客到，入夜有僧還。暗澗泉聲小，荒岡樹影閒。高窗不可望，星月滿空山。
桐槿日零落，雨余方寂寥。枕寒莊蝶去，窗冷胤螢銷。取適琴將酒，忘名牧與樵。平生有游舊，一一在煙霄。
十里尋幽寺，寒流數派分。僧同雪夜坐，雁向草堂聞。靜語終燈焰，餘生許嶠雲。由來多抱疾，聲不達明君。
平盡不平處，尚嫌功未深。應難將世路，便得稱師心。高鳥下殘照，白煙生遠林。更聞清磬發，聊喜緩塵襟。
可惜東林寺，空門失所依。翻經謝靈運，畫壁陸探微。隙地泉聲在，荒途馬跡稀。慇勤話僧輩，未敢保儒衣。
沙塞秋應晚，金閨恨已空。那堪裂紈素，時許出房櫳。杵影弄寒月，砧聲調夜風。裁縫雙淚盡，萬里寄雲中。
風雨如堯代，何心欲退藏。諸侯行教化，下國自耕桑。道挫時機盡，禪留話路長。前溪久不過，忽覺早禾香。
急管清弄頻，舞衣才攬結。含情獨搖手，雙袖參差列。騕褭柳牽絲，炫轉風回雪。凝眄嬌不移，往往度繁節。
常恨相知晚，朝來枉數行。臥雲驚聖代，拂石候仙郎。時果連枝熟，春醪滿瓮香。貧家仍有趣，山色滿湖光。
先生此幽隱，便可謝人群。潭底見秋石，樹間飛霽雲。山居心已慣，俗事耳憎聞。念我要多疾，開爐藥許分。
朝來微有雨，天地爽無塵。北闕明如畫，南山碧動人。車輿終日別，草樹一城新。枉是吾君戚，何門謁紫宸。
衫袖拂青冥，推鞍上翠屏。塵埃辭馬尾，城闕入窗欞。雲領浮名去，鐘撞大夢醒。茫茫山下事，滿眼送流萍。
高高丹桂枝，裊裊女蘿衣。密葉浮雲過，幽陰暮鳥歸。月和風翠動，花落瀑泉飛。欲剪蘭為佩，中林露未晞。
伯陽仙家子，容色如青春。日月秘靈洞，雲霞辭世人。化心養精魄，隱幾窅天真。莫作千年別，歸來城郭新。
失運廬陵厄，乘時武后尊。五丁扶造化，一柱正乾坤。上保儲皇位，深然國老勛。聖朝雖百代，長合問王孫。
吾王昔游幸，離宮雲際開。朱旗迎夏早，涼軒避暑來。湯餅賜都尉，寒冰頒上才。龍髯不可望，玉座生塵埃。
久與鄉關阻，風塵損舊衣。水思和月泛，山憶共僧歸。林想添鄰舍，溪應改釣磯。弟兄無苦事，不用別庭闈。
辭官因世難，家族盛南朝。名重郊居賦，才高獨酌謡。浪花飄一葉，峰色向三條。高逸雖成性，弓旌肯忘招。
一從諸事懶，海上跡宜沉。吾道不當路，鄙人甘入林。雲垂方覓鶴，月濕始收琴。水石南州好，誰陪刻骨吟。
海上獨隨緣，歸來二十年。久閒時得句，漸老不離禪。砌木欹臨水，窗峰直倚天。猶期向雲裡，別掃石床眠。
夜風吹醉舞，庭戶對酣歌。愁逐前年少，歡迎今歲多。桃枝堪闢惡，爆竹好驚眠。歌舞留今夕，猶言惜舊年。
君子遠相尋，聯鑣到敝林。有詩誰索和，無酒可賒斟。門列晴峰色，堂開古木陰。何因駐清聽，惟恐日西沉。
索索復索索，無憑卻有憑。過溪遭惡雨，乞食得干菱。只有山相伴，終無事可仍。如逢梅嶺旦，向道只寧馨。
茶興復詩心，一甌還一吟。壓春甘蔗冷，喧雨荔枝深。驟去無遺恨，幽棲已遍尋。蛾眉不可到，高處望千岑。
得道任發白，亦逢城市游。新經天上取，稀藥洞中收。春木帶枯葉，新蒲生漫流。年年望靈鶴，常在此山頭。
食罷一覺睡，起來兩甌茶。舉頭看日影，已復西南斜。樂人惜日促，憂人厭年賒。無憂無樂者，長短任生涯。
茲泉由太潔，終不畜纖鱗。到底清何益，含虛勢自貧。明璣難秘彩，美玉詎潛珍。未及黃陂量，滔滔豈有津。
野橋齊度馬，秋望轉悠哉。竹覆青城合，江從灌口來。入村樵徑引，嘗果慄皺開。落盡高天日，幽人未遣回。
山徑入修篁，深林蔽日光。夏雲生嶂遠，瀑水引溪長。秀跡逢皆勝，清芬坐轉涼。回看玉樽夕，歸路賞前忘。
詩名不易出，名出又何為。捷到重科早，官終一郡卑。素風無後嗣，遺蹟有生祠。自罷羊公市，溪猿哭舊時。
岐路三秋別，江津萬里長。煙霞駐征蓋，弦奏促飛觴。階樹含斜日，池風泛早涼。贈言未終竟，流涕忽沾裳。
浩浩復湯湯，灘聲抑更揚。奔流疑激電，驚浪似浮霜。夢覺燈生暈，宵殘雨送涼。如何連曉語，一半是思鄉。
日暮秋風起，關山斷別情。淚隨黃葉下，愁向綠樽生。野路歸驂轉，河洲宿鳥驚。賓游寬旅宴，王事促嚴程。
儒有登壇貴，何人得此功。紅旗燒密雪，白馬踏長風。斧鉞來天上，詩書理漢中。方知百勝略，應不在彎弓。
暴雨逐驚雷，從風忽驟來。浪驅三島至，江拆二儀開。勢恐圓樞折，聲疑厚軸摧。冥心問元化，天眼幾時回。
寺涼高樹合，臥石綠陰中。伴鶴慚仙侶，依僧學老翁。魚沉荷葉露，鳥散竹林風。始悟塵居者，應將火宅同。
層屋架城隈，賓筵此日開。文鋒摧八陣，星分應三台。望雪煩襟釋，當歡遠思來。披雲霄漢近，暫覺出塵埃。
藤杖叩松關，春溪劚藥還。雨晴巢燕急，波暖浴鷗閒。倚檻花臨水，回舟月照山。憶歸師莫笑，書劍在人間。
仙署淹清景，雪華松桂陰。夜凌瑤席宴，春寄玉京吟。燭晃垂羅幕，香寒重綉衾。相思不相訪，煙月剡溪深。
舊遊多不見，師在翟公門。瘴海空山熱，雷州白日昏。片心應為法，萬里獨無言。人盡酬恩去，平生未感恩。
日月不併照，升沈俱有時。自媒徒欲速，孤立卻宜遲。儘力唯求己，公心任遇誰。人間不得意，半是鬢先衰。
賈島還如此，生前不見春。豈能詩苦者，便是命覊人。家事因吟失，時情礙國親。多應銜恨骨，千古不為塵。
壽木拳數尺，天生形狀幽。把疑傷虺節，用恐破蛇瘤。置合月觀內，買須雲肆頭。料君攜去處，煙雨太湖舟。
懷師不可攀，師往杳冥間。林下誰聞法，塵中只見山。終年人不到，盡日鳥空還。曾聽無生說，應憐獨未還。
自從江樹秋，日日望江樓。夢見離珠浦，書來在桂州。不同魚比目，終恨水分流。久不開明鏡，多應是白頭。
跣足拄巴藤，潺湲渡幾曾。盡權無著印，不是等閒僧。熊耳應初到，牛頭始去登。畫來偏覺好，將寄柳吳興。
冷食方多病，開襟一忻然。終令思故郡，煙火滿晴川。杏粥猶堪食，榆羹已稍煎。唯恨乖親燕，坐度此芳年。
八月白露濃，芙蓉抱香死。紅枯金粉墮，寥落寒塘水。西風團葉下，疊縠參差起。不見棹歌人，空垂綠房子。
所居幸接鄰，相見不相親。一似雲間月，何殊鏡裡人。丹誠空有夢，腸斷不禁春。願作梁間燕，無由變此身。
紅塵擾擾間，立馬看南山。謾道經年往，何妨逐日閒。病中霜葉赤，愁裡鬢毛斑。不為良知在，驅車已出關。
南天春雨時，那鑒雪霜姿。眾類亦云茂，虛心能自持。多留晉賢醉，早伴舜妃悲。晚歲君能賞，蒼蒼勁節奇。
韶也命何奇，生前與世違。貧棲古梵剎，終著舊麻衣。雅句僧抄遍，孤墳客弔稀。故園今孰在，應見夢中歸。
世儒多汩沒，夫子獨聲名。獻納開東觀，君王問長卿。皂雕寒始急，天馬老能行。自到青冥裡，休看白髮生。
北地春光晚，邊城氣候寒。往來花不發，新舊雪仍殘。水作琴中聽，山疑畫裡看。自驚牽遠役，艱難促征鞍。
文字饑難煮，為農策最良。興來鉏曉月，倦後臥斜陽。秋稼連千頃，春花醉幾場。任他名利客，車馬閙康莊。
移家雖帶郭，野徑入桑麻。近種籬邊菊，秋來未著花。扣門無犬吠，欲去問西家。報道山中去，歸時每日斜。
鳳台何逶迤，嬴女管參差。一旦彩雲至，身去無還期。遺曲此台上，世人多學吹。一吹一落淚，至今憐玉姿。
芳草五陵道，美人金犢車。綠奔穿內水，紅落過牆花。馬足倦遊客，鳥聲歡酒家。王孫歸去晚，宮樹欲棲鴉。
忽解羊頭削，聊馳熊首轓。揚舲發夏口，按節向吳門。帆映丹陽郭，楓攢赤岸村。百城多候吏，露冕一何尊。
聲異蟪蛄聲，聽須是正聽。無風來竹院，有月在莎庭。雖不妨調瑟，多堪伴誦經。誰人向秋夕，為爾欲忘形。
訟閒徵賦畢，吏散捲簾時。聽雨入秋竹，留僧覆舊棋。得詩書落葉，煮茗汲寒池。化俗功成後，煙霄會有期。
萬事依然在，無如歲月何。邑人憐白髮，庭樹長新柯。故老相逢少，同官不見多。唯餘舊山路，惆悵枉帆過。
雁門歸去遠，垂老脫袈裟。蕭寺休為客，曹溪便寄家。綠琪千歲樹，黃槿四時花。別怨應無限，門前桂水斜。
鳳沼才難盡，余思鑿西湖。珍木羅修岸，冰光映坐隅。琴台今寂寞，竹島尚縈紆。猶藴濟川志，芳名終不渝。
處處哭聲悲，行人馬亦遲。店閒無火日，村暖斫桑時。泣路同楊子，燒山憶介推。清明明日是，甘負故園期。
桂水春猶早，昭川日正西。虎當官道鬥，猿上驛樓啼。繩爛金沙井，松幹乳洞梯。鄉音殊可駭，仍有醉如泥。
劉生氣不平，抱劍欲專征。報恩為豪俠，死難在橫行。翠羽裝劍鞘，黃金飾馬纓。但令一顧重，不吝百身輕。
木葉亂飛盡，故人猶未還。心雖游紫闕，時合在青山。近寺僧鄰靜，臨池鶴對閒。兵戈如未息，名位莫相關。
陽崖枕白屋，幾口嬉嬉活。棚上汲紅泉，焙前蒸紫蕨。乃翁研茗後，中婦拍茶歇。相向掩柴扉，清香滿山月。
不遠灞陵邊，安居向十年。入門穿竹徑，留客聽山泉。鳥囀深林裡，心閒落照前。浮名竟何益，從此願棲禪。
公子好追隨，愛客不知疲。象筵開玉饌，翠羽飾金卮。此時高宴所，詎減習家池。循涯倦短翮，何處儷長離。
春往海南邊，秋聞半夜蟬。鯨吞洗鉢水，犀觸點燈船。島嶼分諸國，星河共一天。長安卻回日，松偃舊房前。
堅心持諫諍，自古亦艱難。寄邑雖行化，眠雲似去官。河分中野斷，岳入半天寒。瀑布冰成日，誰陪吟復看。
夜葉動飄飄，寒來話數宵。卷經歸鳥外，轉雪過山椒。舊長松杉大，難行水石遙。元戎宗內學，應就白雲招。
相見不相睽，一留日已西。軒涼庭木大，巷僻鳥巢低。背俗修琴譜，思家話藥畦。卜鄰期太華，同上上方梯。
山情與詩思，爛熳欲何從。夜舸誰相逐，空江月自逢。春期越草秀，晴憶剡雲濃。便擬將輕錫，攜居入亂峰。
亭亭常獨立，川上時延頸。秋水寒白毛，夕陽弔孤影。幽姿閒自媚，逸翮思一騁。如有長風吹，青雲在俄頃。
大旆擁金覊，書生得者稀。何勞問官職，豈不見光輝。赫赫人爭看，翩翩馬欲飛。不期前歲尹，駐節語依依。
別業逸高情，暮泉喧客亭。林回天闕近，雨過石門青。野果誰來拾，山禽獨臥聽。要迎文會友，時復掃柴扃。
九冬三十夜，寒與暖分開。坐到四更後，身添一歲來。魚燈延臘火，獸炭化春灰。青帝今應老，迎新見幾回。
獨夜思君切，無人知此情。滄州歸未得，華髮別來生。孤館木初落，高空月正明。遠書多隔歲，獨念沒前程。
堂邑山林美，朝恩晦日遊。園亭含淑氣，竹樹繞春流。舞席千花妓，歌船五綵樓。群歡與王澤，歲歲滿皇州。
才有幕中士，寧無塞上勛。漢兵將滅虜，王粲始從軍。旌旆邊庭去，山川地脈分。平生一匕首，感激贈夫君。
草色日向好，桃源人去稀。手持平子賦，目送老萊衣。每候山櫻發，時同海燕歸。今年寒食酒，應是返柴扉。
雁響天邊過，高高望不分。颼飀傳細雨，嘹唳隔長雲。散向誰家盡，歸來幾客聞。還將今夜意，西海話蘇君。
雁魚空有信，鷄黍恨無期。閉戶方籠月，褰簾已散絲。近泉鳴砌畔，遠浪漲江湄。鄉思悲秋客，愁吟五字詩。
春月夜啼鴉，宮簾隔禦花。雲生朱絡暗，石斷紫錢斜。玉碗盛殘露，銀燈點舊紗。蜀王無近信，泉上有芹芽。
星漢下天孫，車服降殊蕃。匣中詞易切，馬上曲虛繁。關塞移朱帳，風塵暗錦軒。簫聲去日遠，萬里望河源。
帶霜南去雁，夜好宿汀沙。驚起向何處，高飛極海涯。入雲聲漸遠，離岳路猶賒。歸夢當時斷，參差欲到家。
幾年滄海別，相見竟多違。鬢髮緣愁白，音書為懶稀。新詩徒有贈，故國未同歸。人事那堪問，無言是與非。
急景流如箭，淒風利似刀。暝催鷄翅斂，寒束樹枝高。縮水濃和酒，加綿厚絮袍。可憐冬計畢，暖臥醉陶陶。
彤史佳聲載，青宮懿範留。形將鸞鏡隱，魂伴鳳笙游。送馬嘶殘日，新螢落晚秋。不知蒿裡曙，空見隴雲愁。
引水穿風竹，幽聲勝遠溪。裁衣延野客，翦翅養山鷄。酒熟聽琴酌，詩成削樹題。惟愁春氣暖，松下雪和泥。
平昔誰相愛，驪山遇貴妃。枉教生處遠，愁見摘來稀。晚奪紅霞色，晴欺瘴日威。南荒何所戀，為爾即忘歸。
近逢商雒口，知爾坐南塘。草閣平春水，柴門掩夕陽。隨蜂收野蜜，尋麝採生香。更憶前年醉，松花滿石床。
牆下長安道，囂塵咫尺間。久牽身外役，暫得病中閒。背喜朝陽滿，心憐暮鳥還。吾廬在何處，南有白雲山。
隱幾讀黃老，閒居耳目清。僻居人事少，多病道心生。雨洗山林濕，鴉鳴池館晴。晚來因廢卷，行藥至西城。
遠目瞰秦坰，重陽坐灞亭。既開黃菊酒，還降紫微星。簫鼓諳仙曲，山河入畫屏。幸茲陪宴喜，無以效丹青。
霧冷侵紅粉，春陰撲翠鈿。自悲臨曉鏡，誰與惜流年。柳暗霏微雨，花愁黯淡天。金釵有幾隻，抽當酒家錢。
萬里風來地，清江北望樓。雲通梁苑路，月帶楚城秋。刺字從漫滅，歸途尚阻修。前程更煙水，吾道豈淹留。
九陌盡風塵，囂囂晝復昏。古今人不斷，南北路長存。葉落上陽樹，草衰金谷園。亂鴉歸未已，殘日半前軒。
去年登第客，今日及春歸。鶯影離秦馬，蓮香入楚衣。裡閭爭慶賀，親戚共光輝。唯我門前浦，苔應滿釣磯。
晴風吹柳絮，新火起廚煙。長江風送客，孤館雨留人。古岸崩將盡，平沙長未休。不如牛與羊，猶得日暮歸。
章台從掩映，郢路更參差。見說風流極，來當婀娜時。橋回行欲斷，堤遠意相隨。忍放花如雪，青樓撲酒旗。
萬峰深積翠，路向此中難。欲暮多覊思，因高莫遠看。卓家人寂寞，揚子業荒殘。唯見岷山水，悠悠帶月寒。
不敢苦相留，明知不自由。顰眉乍欲語，斂笑又低頭。舞態兼些醉，歌聲似帶羞。今朝總見也，只不解人愁。
亭台臘月時，松竹見貞姿。林積煙藏日，風吹水合池。恨無人此住，靜有鶴相窺。是景吟詩遍，真於野客宜。
日路朝飛急，霜台夕影寒。聯翩依月樹，迢遞繞風竿。白首何年改，青琴此夜彈。靈台如可托，千里向長安。
弊廬在郭外，素產惟田園。左右林野曠，不聞朝市喧。釣竿垂北澗，樵唱入南軒。書取幽棲事，將尋靜者論。
本意宿東林，因聽子賤琴。遙知大小朗，已斷去來心。夜靜溪聲近，庭寒月色深。寧知塵外意，定後便成吟。
到此絶車輪，萋萋草樹春。青山如有利，白石亦成塵。水闊應無路，松深不見人。如知巢與許，千載跡猶新。
大廈初成日，嘉賓集杏梁。銜書表周瑞，入幕應王祥。暮宿江城裡，朝游漣水傍。願齊鴻鵠至，希逐鳳凰翔。
律儀通外學，詩思入禪關。煙景隨緣到，風姿與道閒。貫花留靜室，咒水度空山。誰識浮雲意，悠悠天地間。
病後霜髭出，衡門寂寞中。蠹侵書帙損，塵覆酒樽空。池暗菰蒲雨，徑香蘭蕙風。幽閒已得趣，不見卜窮通。
何代驅生靈，築之為釀地。殊無甲兵守，但有糟漿氣。雉堞屹如狂，女牆低似醉。必若據而爭，先登儀狄氏。
獨住神仙境，門當瀑布開。地多臨水石，行不惹塵埃。風起松花散，琴鳴鶴翅回。還歸九天上，時有故人來。
野人清旦起，掃雪見蘭芽。始畎春泉入，惟愁暮景斜。未抽萱草葉，才發款冬花。誰念江潭老，中宵旅夢賒。
拂波雲色重，灑葉雨聲繁。水鷺雙飛起，風荷一向翻。空濛連北岸，蕭颯入東軒。或擬湖中宿，留船在寺門。
東南飛鳥處，言是故鄉天。江上風花晚，君行定幾千。計程頻破月，數別屢開年。明歲潯陽水，相思寄採蓮。
相宅隆坤寶，承家占海封。庭中男執雁，門外女乘龍。鳴玉游三省，摐金侍九重。一朝賓客散，留劍在青松。
愛樹滿西津，津亭墮淚頻。素車應度洛，珠履更歸秦。水接三湘暮，山通五嶺春。傷離與懷舊，明日白頭人。
一衲老禪床，吾生半異鄉。管弦愁裡老，書劍夢中忙。鳥急山初暝，蟬稀樹正涼。又歸何處去，塵路月蒼蒼。
異鄉兄弟少，見爾自依然。來酌林中酒，去耕湖上田。何朝逢暑雨，幾夜泊魚煙。餘力當勤學，成名貴少年。
洛渚問吳潮，吳門想洛橋。夕煙楊柳岸，春水木蘭橈。城邑高樓近，星辰北斗遙。無因生羽翼，輕舉托還飆。
我年一何長，鬢髮日已白。俯仰天地間，能為幾時客。惆悵故山雲，裴回空日夕。何事與時人，東城復南陌。
湖北雨初晴，湖南山盡見。岩岩石帆影，如得海風便。仙穴茅山峰，彩雲時一見。邀君共探此，異籙殘幾卷。
雲截山腰斷，風驅雨腳回。早陰江上散，殘熱日中來。卻取生衣著，重拈竹簟開。誰能淘晚熱，閒飲兩三杯。
閒處無人到，乖疏稱野情。日高搔首起，林下散衣行。泉引窗前過，雲看石罅生。別來愁欲老，虛負出山名。
半幅古潺顏，看來心意閒。何須尋鳥道，即此出人間。巘暮疑啼狖，松深認掩關。知君遠相惠，免我憶歸山。
覊游年復長，去日值秋殘。草出函關白，雲藏野渡寒。鴻多霜雪重，山廣道途難。心事何人識，鬥牛應數看。
路到層峰斷，門依老樹開。月從平楚轉，泉自上方來。薤白羅朝饌，松黃暖夜杯。相留笑孫綽，空解賦天台。
榮期信知止，帶索無所求。外物非我尚，琴歌自優遊。三樂通至道，一言醉孔丘。居常以待終，嘯傲夫何憂。
夕烽來不近，每日報平安。塞上傳光小，雲邊落點殘。照秦通警急，過隴自艱難。聞道蓬萊殿，千門立馬看。
鬱鬱高岩表，森森幽澗陲。鶴棲君子樹，風拂大夫枝。百尺條陰合，千年蓋影披。歲寒終不改，勁節幸君知。
秋江待晚潮，客思旆旌搖。細雨翻蘆葉，高風卻柳條。兵戈村落破，饑儉虎狼驕。吾土兼連此，離魂望裡消。
不假陶熔妙，誰教羽翼全。五金池畔質，百和口中煙。觜鈍魚難啄，心空火自燃。禦爐如有闕，須進聖君前。
一自游他國，相逢少故人。縱然為客樂，爭似在家貧。畜恨霜侵鬢，搜詩病入神。若非憐片善，誰肯問風塵。
塔上是何緣，香燈續細煙。松枝當麈尾，柳絮替蠶綿。浮草經行遍，空花義趣圓。我來雖為法，暫借一床眠。
近遠從王事，南行處處經。手持霜簡白，心在夏苗青。回雁書應報，愁猿夜屢聽。因君使絶域，方物盡來庭。
願結交加夢，因傾瀲灧尊。醒來情緒惡，簾外正黃昏。氤氳帳裡香，薄薄睡時妝。長吁解羅帶，怯見上空床。
物外與誰期，人間又別離。四方多事日，高岳獨遊時。猿狖瀟湘樹，煙波屈宋祠。無因陪此去，空惜鬢將衰。
六歲蜀城守，千莖蓬鬢絲。憂心不自遣，骨肉又傷離。楚峽饒雲雨，巴江足夢思。慇勤孔北海，時節易流移。
兵火銷鄰境，龍沙有去人。江潭牽興遠，風物入題新。雪湛將殘臘，霞明向早春。郡侯開宴處，桃李照歌塵。
獨歸西掖去，難接後塵游。嚮日三千里，朝天十二樓。路看新柳夕，家對舊山秋。惆悵離心遠，滄江空自流。
歸休興若何，朱紱盡還他。自有園林闊，誰爭山水多。村煙晴莽蒼，僧磬晚嵯峨。野醉題招隱，相思可寄麼。
未得滄江外，衰殘讀藥書。聖朝優上秩，仁裡許閒居。樹對枝相接，泉同井不疏。酬章深自鄙，欲寄復躊躇。
城勢已坡陀，城邊東逝波。綠桑非苑樹，青草是宮莎。山暝牛羊少，水寒鳧雁多。因高一迴首，還詠黍離歌。
泛棹若流萍，桂寒山更青。望雲生碧落，看日下滄溟。潮盡收珠母，沙閒拾翠翎。自趨龍戟下，再為誦芳馨。
玉顏恆自斂，羞出鏡檯前。早惑陽城客，今悲華錦筵。從軍人更遠，投喜鵲空傳。夫婿交河北，迢迢路幾千。
心苦酬心了，東歸謝所知。可憐重試者，如折兩三枝。雨毒逢花少，山多愛馬遲。此行三可羡，正值倒戈時。
故鄉杳無際，日暮且孤征。川原迷舊國，道路入邊城。野戍荒煙斷，深山古木平。如何此時恨，噭噭夜猿鳴。
古井碧沈沈，分明見百尋。味甘傳邑內，脈冷應山心。圓入月輪淨，直涵峰影深。自從仙去後，汲引到如今。
百尺江上起，東風吹酒香。行人落帆上，遠樹涵殘陽。凝睇復凝睇，一觴還一觴。須知憑欄客，不醉難為腸。
相夢如相見，相思去後頻。舊時行處斷，華髮別來新。浪動三湘月，煙藏五嶺春。又無歸北客，書札寄何人。
野涼疏雨歇，春色遍萋萋。魚躍青池滿，鶯吟綠樹低。野花妝面濕，山草紐斜齊。零落殘雲片，風吹掛竹谿。
東風吹草色，空使客蹉跎。不設太平險，更應遊子多。幾傷行處淚，一曲醉中歌。盡向青門外，東隨渭水波。
綽綽下雲煙，微收皓腕鮮。夜風生碧柱，春水咽紅弦。翠佩輕猶觸，鶯枝澀未遷。芳音何更妙，清月共嬋娟。
周召嘗分陝，詩書空復傳。何如萬乘眷，追賞二南篇。郡帶洪河側，宮臨大道邊。洛城將日近，佳氣滿山川。
江郭帶林巒，津亭倚檻看。水風蒲葉戰，沙雨鷺鷥寒。晚木初凋柳，秋叢欲敗蘭。哀猿自相叫，鄉淚好無端。
旅食驚雙燕，啣泥入此堂。應同避燥濕，且復過炎涼。養子風塵際，來時道路長。今秋天地在，吾亦離殊方。
石田虞芮接，種樹白雲陰。穴閉神蹤古，河流禹鑿深。樵人應滿郭，仙鳥幾巢林。此會偏相語，曾供雪夜吟。
三接履聲退，東亭斯曠然。風流披鶴氅，操割佩龍泉。雲卷岩巘疊，雨餘松桂鮮。豈煩禽尚游，所貴天理全。
天涯片雲去，遙指帝鄉憶。惆悵增暮情，瀟湘復秋色。扁舟宿何處，落日羡歸翼。萬里無故人，江鷗不相識。
久行多不定，樹下是禪床。寂寂心無住，年年日自長。蟲蛇同宿磵，草木共經霜。已見南人說，天台有舊房。
塞北途遼遠，城南戰苦辛。幡旗如鳥翼，甲冑似魚鱗。凍水寒傷馬，悲風愁殺人。寸心明白日，千里暗黃塵。
離人非逆旅，有弟謫連州。楚雨沾猿暮，湘雲拂雁秋。蒹葭行廣澤，星月棹寒流。何處江關鎖，風濤阻客愁。
共君方異路，山伴與誰同。日冷行人少，時清古鎮空。暖瓶和雪水，鳴錫帶江風。撩亂終南色，遙應入夢中。
執手長生在，人皆號地仙。水雲真遂性，龜鶴足齊年。但以酒養氣，何言命在天。況無婚嫁累，應拍尚平肩。
一別舊遊盡，相逢俱涕零。在人雖晚達，于樹似冬青。痛飲連宵醉，狂吟滿坐聽。終期拋印綬，共占少微星。
梅蕊臘前破，梅花年後多。絶知春意好，最奈客愁何。雪樹元同色，江風亦自波。故園不可見，巫岫鬱嵯峨。
舟小回仍數，樓危憑亦頻。燕來從及社，蝶舞太侵晨。絳雪除煩後，霜梅取味新。年華無一事，只是自傷春。
年年南澗濱，力盡志猶存。雨雪朝耕苦，桑麻歲計貧。戰添丁壯役，老憶太平春。見說經荒後，田園半屬人。
伏枕雲安縣，遷居白帝城。春知催柳別，江與放船清。農事聞人說，山光見鳥情。禹功饒斷石，且就土微平。
不耕南畝田，為愛東堂桂。身同樹上花，一落又經歲。交親日相薄，知己恩潛替。日開十二門，自是無歸計。
多病仍疏拙，唯君與我同。帝鄉年共老，江徼業俱空。燕冷辭華屋，蛩涼恨曉叢。白雲高幾許，全屬采芝翁。
石城誇窈窕，花縣更風流。簟冰將飄枕，簾烘不隱鈎。玉童收夜鑰，金狄守更籌。共笑鴛鴦綺，鴛鴦兩白頭。
鳳闕鄰金地，龍旂拂寶台。雲楣將葉並，風牖送花來。月宮清晚桂，虹梁絢早梅。梵境留宸矚，掞發麗天才。
暮齒忽將及，同心私自憐。漸衰宜減食，已喜更加年。紫綬行聯袂，籃輿出比肩。與君同甲子，歲酒合誰先。
老病巫山裡，稽留楚客中。藥殘他日裹，花發去年叢。夜足沾沙雨，春多逆水風。合分雙賜筆，猶作一飄蓬。
常經絶脈塞，復見斷腸流。送子成今別，令人起昔愁。隴雲晴半雨，邊草夏先秋。萬里長城寄，無貽漢國憂。
聞道長岑令，奮翼宰旅門。長安東陌上，送客滿朱軒。琴爵留佳境，山池借好園。茲游恨不見，別尾碼離言。
長簟迎風早，空城澹月華。星河秋一雁，砧杵夜千家。節候看應晚，心期臥亦賒。向來吟秀句，不覺已鳴鴉。
無窮名利塵，軒蓋逐年新。北闕東堂路，千山萬水人。雲離僧榻曙，燕遠鳳樓春。荏苒文明代，難歸釣艇身。
城疊連雲壑，人家似隱居。樹飛鸚鵡眾，川下鶺鴒疏。滴夢關山雨，資餐隴水魚。誰知江徼客，此景倍相于。
苦節兼青目，公卿話有餘。唯傳黃葉喻，還似白泉居。猿撥孤雲破，鐘撞眾木疏。社壇蹤跡在，重結復何如。
星彩練中見，澄江豈有泥。潮生垂釣罷，楚盡去檣西。磧鳥辭沙至，山鼯隔水啼。會稽半侵海，濤白禹祠溪。
玉燭傳佳節，陽和應此辰。土牛呈歲稔，彩燕表年春。臘盡星回次，寒餘月建寅。梅花將柳色，偏思越鄉人。
從宦舟行遠，浮湘又入閩。蒹葭無朔雁，檉栝有蠻神。傳吏閒調象，山精暗訟人。唯須千樹橘，暫救李衡貧。
彷彿古容儀，含愁帶曙輝。露如今日淚，苔似昔年衣。有恨同湘女，無言類楚妃。寂然芳靄內，猶若待夫歸。
柳老香絲宛，荷新鈿扇圓。殘春深樹裡，斜日小樓前。醉遣收杯杓，閒聽理管弦。池邊更無事，看補採蓮船。
步月憐清景，眠松愛綠陰。早年詩思苦，晚歲道情深。夜學禪多坐，秋牽興暫吟。悠然兩事外，無處更留心。
誤點能成物，迷真許一時。筆端來已久，座上去何遲。顧白曾無變，聽鷄不復疑。詎勞才子賞，為入國人詩。
朝乘汴河流，夕次譙縣界。幸值西風吹，得與故人會。君學梅福隱，余從伯鸞邁。別後能相思，浮雲在吳會。
定難在明略，何曾勞戰爭。飛書諭強寇，計日下重城。深雪移軍夜，寒笳出塞情。苦心殊易老，新發早年生。
夢思非一日，攜手卻淒涼。詩見江南雹，游經塞北霜。驅車先五漏，把菊後重陽。惆悵天邊桂，誰教歲歲香。
濯濯長亭柳，陰連灞水流。雨搓金縷細，煙褭翠絲柔。送客添新恨，聽鶯憶舊遊。贈行多折取，那得到深秋。
忽聽新蟬發，客情其奈何。西風起槐柳，故國阻煙波。壟笛悲猶少，巴猿恨未多。不知陶靖節，還動此心麼。
寒潮信未起，出浦纜孤舟。一夜苦風浪，自然增旅愁。吳山遲海月，楚火照江流。欲有知音者，異鄉誰可求。
瘴氣曉氛氳，南山復水雲。鯤飛今始見，鳥墜舊來聞。地接長沙近，江從汨渚分。賈生曾弔屈，予亦痛斯文。
事佛輕金印，勤王度玉關。不知從樹下，還肯到人間。楚水青蓮淨，吳門白日閒。聖朝須助理，絶莫愛東山。
枕上角聲微，離情未息機。夢迴三楚寺，寒入五更衣。月沒棲禽動，霜晴凍葉飛。自慚行役早，深與道相違。
霞莊列寶衛，雲集動和聲。金卮薦綺席，玉幣委芳庭。因心罄丹款，先己勵蒼生。所冀延明福，于茲享至誠。
野人閒種樹，樹老野人前。居止白雲內，漁樵滄海邊。呼兒采山藥，放犢飲溪泉。自著養生論，無煩憂暮年。
不逐時人後，終年獨閉關。家中貧自樂，石上臥常閒。墜慄添新味，寒花帶老顏。侍臣當獻納，那得到空山。
山空水繞籬，幾日此棲遲。采菊頻秋醉，留僧擬夜棋。桂陰生野菌，石縫結寒澌。更喜連幽洞，唯君與我知。
仙子弄瑤琴，仙山松月深。此聲含太古，誰聽到無心。灑石霜千片，噴崖泉萬尋。何人傳指法，攜向海中岑。
郡館臨清賞，開扃坐白雲。訟虛棠戶曙，觀靜竹檐曛。懸榻迎賓下，趨庭學禮聞。風傳琴上意，遙嚮日華紛。
輕棹駐迴流，門登西虎丘。霧青山月曉，雲白海天秋。倚殿松株澀，欹庭石片幽。青蛾幾時墓，空色尚悠悠。
曠望登古台，台高極人目。疊嶂列遠空，雜花間平陸。閒雲入窗牖，野翠生松竹。欲覽碑上文，苔侵豈堪讀。
青門煙野外，渡滻送行人。鴨臥溪沙暖，鳩鳴社樹春。殘波青有石，幽草綠無塵。楊柳東風裡，相看淚滿巾。
落葉下蕭蕭，幽居遠市朝。偶成投轄飲，不待致書招。塞雁沖寒過，山雲傍檻飄。此身何所似，天地一漁樵。
沴氣清金虎，兵威壯鐵冠。揚旌川色暗，吹角水風寒。人對輜輧醉，花垂睥睨殘。羡歸丞相閣，空望舊門欄。
常省為官處，門前數樹松。尋山屐費齒，書石筆無鋒。果熟猿偷亂，花繁鳥語重。今來為客去，惜取最高峰。
危檻等飛檣，閒追晚際涼。青林上雨色，白鳥破溪光。目以高須極，心因靜更傷。唯公舊相許，早晚侍長楊。
歸思緣平澤，幽齋夜話遲。人尋馮翊去，草向建康衰。雨雪生中路，干戈阻後期。幾年方見面，應是鑷蒼髭。
燼火孤星滅，殘燈寸焰明。竹風吹面冷，檐雪墜階聲。寡鶴連天叫，寒雛徹夜驚。只應張侍禦，潛會我心情。
引出白雲根，潺潺漲蘚痕。冷光搖砌錫，疏影露枝猿。淨帶凋霜葉，香通洗藥源。貝多文字古，宜向此中翻。
辛勤萬里道，蕭索九秋殘。日照閩中夜，天凝海上寒。客程無地遠，主意在人安。遙寄登樓作，空知行路難。
蛩唱如波咽，更深似水寒。露華驚弊褐，燈影掛塵冠。故國初離夢，前溪更下灘。紛紛毫髮事，多少宦遊難。
揚帆向何處，插羽逐征東。夷落人煙迥，王程鳥路通。江流回澗底，山色聚閩中。君去凋殘後，應憐百越空。
如君真道者，亂世有閒情。每別不知處，見來長後生。藥非因病服，酒不為愁傾。笑我于身苦，吟髭白數莖。
三山江上寺，宮殿望岧嶢。石徑侵高樹，沙灘半種苗。一僧歸晚日，群鷺宿寒潮。遙聽風鈴語，興亡話六朝。
西掖承休浣，東隅返故林。來稱郯子學，歸是越人吟。馬上秋郊遠，舟中曙海陰。知君懷魏闕，萬里獨搖心。
今夜可憐春，河橋多麗人。寶馬金為絡，香車玉作輪。連手窺潘掾，分頭看洛神。重城自不掩，出向小平津。
寂寂山景靜，幽人歸去遲。橫琴當月下，壓酒及花時。冷露濕茆屋，暗泉沖竹籬。西峰採藥伴，此夕恨無期。
四月桑半枝，吳蠶初弄絲。江行好風日，燕舞輕波時。去事旋成夢，來歡難預期。唯憑東流水，日夜寄相思。
世業傳珪組，江城佐股肱。高齋征學問，虛薄濫先登。講論陪諸子，文章得舊朋。士元多賞激，衰病恨無能。
歸心常共知，歸路不相隨。彼此無依倚，東西又別離。山花含雨濕，江樹近潮欹。莫戀漁樵興，生涯各有為。
窮達皆由命，何勞發嘆聲。但知行好事，莫要問前程。冬去冰須泮，春來草自生。請君觀此理，天道甚分明。
危樓瀉洞湖，積水照城隅。命駕邀漁火，通家引鳳雛。山晴紅蕊匝，洲曉綠苗鋪。舉目思鄉縣，春光定不殊。
南行登嶺首，與俗洗煩埃。磬罷孤舟發，禪移積瘴開。中餐湘鳥下，朝講海人來。莫便將經卷，炎方去不回。
繼世風流在，傳心向一燈。望雲裁衲慣，玩雪步花能。交戰情忘久，銷魂別未曾。明朝阮家集，知有竹林僧。
結構得奇勢，朱門交碧潯。外來始一望，寫盡平生心。日軒漾波影，月砌鏤松陰。幾度欲歸去，回眸情更深。
神京背紫陌，縞駟結行輈。北去橫橋道，西分清渭流。寒光向壟沒，霜氣入松楸。今日泉台路，非是濯龍游。
坐恐三更至，流年此夜分。客心無限事，愁雨不堪聞。灞上家殊遠，爐前酒暫醺。劉郎亦多恨，詩憶故山雲。
東風花樹下，送爾出京城。久抱傷春意，新添惜別情。歸來身已病，相見眼還明。更遣將詩酒，誰家逐後生。
中間李建州，夏汭偶同遊。顧我論佳句，推君最上流。九霄無鶴板，雙鬢老漁舟。世難方如此，何當浣旅愁。
病起見圖畫，雲門興似饒。衲衣棕笠重，嵩岳華山遙。命在齋猶赴，刀閒發盡雕。秋光漸輕健，欲去倚江橋。
天地有萬物，盡應輸苦心。他人雖欲解，此道奈何深。返樸遺時態，關門度歲陰。相思去秋夕，共對冷燈吟。
落帆逗淮鎮，停舫臨孤驛。浩浩風起波，冥冥日沉夕。人歸山郭暗，雁下蘆洲白。獨夜憶秦關，聽鐘未眠客。
入雲遙便哭，山友隔今生。繞墓招魂魄，鎸岩記姓名。犬因無主善，鶴為見人鳴。長說能屍解，多應別路行。
羅浮多勝境，夢到固無因。知有長生藥，誰為不死人。根雖盤地脈，勢自倚天津。未便甘休去，須棲老此身。
巫峽中宵動，滄江十月雷。龍蛇不成蟄，天地劃爭回。卻碾空山過，深蟠絶壁來。何須妒雲雨，霹靂楚王台。
江畔長沙驛，相逢纜客船。大名詩獨步，小郡海西偏。地濕愁飛鵩，天炎畏跕鳶。去留俱失意，把臂共潸然。
寺處唯高僻，雲生石枕前。靜吟因得句，獨夜不妨禪。窗接停猿樹，岩飛浴鶴泉。相思有書札，俱倩獵人傳。
洞庭人夜別，孤棹下湘中。露洗寒山遍，波搖楚月空。密林飛暗狖，廣澤發鳴鴻。行值揚帆者，江分又不同。
三十年前路，孤舟重往還。繞身新眷屬，舉目舊鄉關。事去唯留水，人非但見山。啼襟與愁鬢，此日兩成斑。
珠林春寂寂，寶地夜沉沉。玄奧凝神久，禪機入妙深。參同大塊理，窺測至人心。定處波羅蜜，須從物外尋。
青絲絡驄馬，去府望梁城。節下趨庭處，秋來懷橘情。別筵寒日晚，歸路碧雲生。千里相思夜，愁看新月明。
白馬游何處，青樓日正長。鳳簫拋舊曲，鸞鏡懶新妝。玄鳥深巢靜，飛花入戶香。雖非竇滔婦，錦字已成章。
嗚咽上攀龍，昇平不易逢。武皇虛好道，文帝未登封。壽域無千載，泉門是九重。橋山非遠地，雲去莫疑峰。
暖日菜心稠，晴煙麥穗抽。客心雙去翼，歸夢一扁舟。廢塔巢雙鶴，長波漾白鷗。關山明月到，愴惻十年游。
謂子文章達，當年羽翼高。一經俄白首，三命尚青袍。未遇須藏器，安卑莫告勞。盤根倘相值，試用發硎刀。
孀妾怨長夜，獨客夢歸家。傍檐蟲緝絲，向壁燈垂花。檐外月光吐，簾中樹影斜。悠悠飛露姿，點綴池中荷。
省得前年別，蘋洲旅館中。亂離身不定，彼此信難通。侯國兵雖斂，吾鄉業已空。秋來憶君夢，夜夜逐征鴻。
邊寒來所闊，今日復明朝。河凌堅通馬，胡雲缺見雕。砂中程獨泣，鄉外隱誰招。迴首若經歲，靈州生柳條。
激射分流闊，灣環此地多。暫停隨梗浪，猶閲敗霜荷。恨阻還江勢，思深到海波。自傷才畎澮，其奈贈珠何。
蕭寺暫相逢，離憂滿病容。寒齋秋少燕，陰壁夜多蛩。樹暗水千里，山深雲萬重。懷君在書信，莫過雁回峰。
幾夏京城住，今朝獨遠歸。修行四分律，護淨七條衣。谿寺黃橙熟，沙田紫芋肥。九龍潭上路，同去客應稀。
處士例營營，惟君縱此生。閒能資壽考，健不換公卿。藥圃妻同耨，山田子共耕。定知丹熟後，無姓亦無名。
過夏衣香潤，迎秋簟色鮮。斜支花石枕，臥詠蕊珠篇。泥濘非游日，陰沉好睡天。能來同宿否，聽雨對床眠。
惆悵煙郊晚，依然此送君。長河隔旅夢，浮客伴孤雲。淇上春山直，黎陽大道分。西陵倘一弔，應有士衡文。
漢宮豈不死，異域傷獨沒。萬里馱黃金，蛾眉為枯骨。回車夜出塞，立馬皆不發。共恨丹青人，墳上哭明月。
新歲芳梅樹，繁花四面同。春風吹漸落，一夜幾枝空。少婦今如此，長城恨不窮。莫將遼海雪，來比後庭中。
不覺老將至，瘦來方自驚。朝昏多病色，起坐有勞聲。腠暖苦肌癢，藏虛唯耳鳴。桑公富靈術，一為保餘生。
官曹權紀綱，行李半舟航。浦漵潮來廣，川源鳥去長。筍成稽嶺岸，蓮發鏡湖香。澤國還之任，鱸魚浪得嘗。
多病秋風落，君來慰眼前。自聞茅屋趣，只想竹林眠。滿谷山雲起，侵籬澗水懸。嗣宗諸子侄，早覺仲容賢。
星橋他日創，仙榜此時開。馬向鋪錢埒，簫聞弄玉台。人同衛叔美，客似長卿才。借問游天漢，誰能取石回。
皎潔明星高，蒼茫遠天曙。槐霧暗不開，城鴉鳴稍去。始聞高閣聲，莫辨更衣處。銀燭已成行，金門儼騶馭。
為儒老雙鬢，勤苦竟何如。四海方磨劍，空山自讀書。石圍泉眼碧，秋落洞門虛。莫慮搜賢僻，征君舊此居。
藥力資蒼鬢，應非舊日身。一為嵩岳客，幾葬洛陽人。石縫瓢探水，雲根斧斫薪。關西來往路，誰得水銀銀。
蟬發一聲時，槐花帶兩枝。只應催我老，兼遣報君知。白髮生頭速，青雲入手遲。無過一杯酒，相勸數開眉。
我法從誰悟，心師是貫花。三塵觀種子，一雨發萌牙。定起輪燈缺，宵分印月斜。了空如藏史，始肯會禪家。
獨愛南關裡，山晴竹杪風。從容朝早退，蕭灑客常通。案曲新亭上，移花遠寺中。唯應有吏部，詩酒每相同。
梨花開上苑，游女著羅衣。聞道情人怨，應須走馬歸。禦橋遲日暖，官渡早鶯稀。莫遣佳期過，看看蝴蝶飛。
越井人南去，湘川水北流。江邊數杯酒，海內一孤舟。嶺嶠同仙客，京華即舊遊。春心將別恨，萬里共悠悠。
時時賫破囊，訪我息閒坊。煮雪問茶味，當風看雁行。心齊山鹿逸，句敵柳花狂。堅苦今如此，前程豈渺茫。
樹遠天疑盡，江奔地欲隨。孤帆落何處，殘日更新離。客是淒涼本，情為系滯枝。寸腸無計免，應只楚猿知。
壁古字未滅，聲長響不絶。蕙質本如雲，松心應耐雪。耿耿離幽谷，悠悠望甌越。杞婦哭夫時，城崩無此說。
溪船泛渺瀰，漸覺滅炎輝。動水花連影，逢人鳥背飛。深猶見白石，涼好換生衣。未得多詩句，終須隔宿歸。
迴首覽燕趙，春生兩河間。曠然萬里餘，際海不見山。雨歇青林潤，煙空綠野閒。問鄉何處所，目送白雲還。
山前度微雨，不廢小澗漁。上有青襏襫，下有新腒疏。滴瀝珠影泫，離披嵐彩虛。君看荷制者，不得安吾廬。
寒山轉蒼翠，秋水日潺湲。倚杖柴門外，臨風聽暮蟬。渡頭餘落日，墟裡上孤煙。復值接輿醉，狂歌五柳前。
寢扉臨碧澗，晨起澹忘情。空林細雨至，圓文遍水生。永日無餘事，山中伐木聲。知子塵喧久，暫可散煩纓。
明經有清秩，當在石渠中。獨往宣城郡，高齋謁謝公。寒原正蕪漫，夕鳥自西東。秋日不堪別，淒淒多朔風。
官小任還重，命官難偶然。皇恩輕一邑，赤子病三年。瘦馬稀餐粟，羸童不識錢。如君清苦節，到處有人傳。
松老赤松原，松間廟宛然。人皆有兄弟，誰得共神仙。雙鶴衝天去，群羊化石眠。至今丹井水，香滿北山邊。
碧水何逶迤，東風吹沙草。煙波千萬曲，不辨嵩陽道。病肺不飲酒，傷心不看花。惟驚望鄉處，猶自隔長沙。
密座移紅毯，酡顏照淥杯。雙娥留且住，五馬任先回。醉耳歌催醒，愁眉笑引開。平生少年興，臨老暫重來。
卻到番禺日，應傷昔所依。炎洲百口住，故國幾人歸。路識梅花在，家存棣萼稀。獨逢回雁去，猶作舊行飛。
山勢抱煙光，重門突兀傍。連檐金像閣，半壁石龕廊。碧樹叢高頂，清池占下方。徒悲宦遊意，盡日老僧房。
穿築非求麗，幽閒欲寄情。偶懷因壤石，真意在蓬瀛。苔益山文古，池添竹氣清。從茲果蕭散，無事亦無營。
城枕蕭關路，胡兵日夕臨。唯憑一炬火，以慰萬人心。春老雪猶重，沙寒草不深。如何驅匹馬，向此獨閒吟。
石頭城下泊，北固暝鐘初。汀鷺潮衝起，船窗月過虛。吳山侵越眾，隋柳入唐疏。日欲躬調膳，闢來何府書。
移來未換葉，已勝在空山。靜對心標直，遙吟境助閒。影侵殘雪際，聲透小窗間。即聳凌空干，翛翛豈易攀。
焚香奏仙唄，向夕遍空山。清切兼秋遠，威儀對月閒。靜分岩響答，散逐海潮還。幸得風吹去，隨人到世間。
寄宿深山寺，惟逢老病僧。風吹幾世樹，雲暗暮秋燈。瞑目忘塵慮，談空入上乘。明晨返名路，何計戀南能。
策杖尋幽客，相攜入竹扃。野雲生晚砌，病鶴立秋庭。茶美睡心爽，琴清塵慮醒。輪蹄應少到，門巷草青青。
授衣感窮節，策馬凌伊關。歸齊逸人趣，日覺秋琴閒。寒露衰北阜，夕陽破東山。浩歌步榛樾，棲鳥隨我還。
不是逢清世，何由見皂囊。事雖危虎尾，名勝泊鵷行。毒霧郴江闊，愁雲楚驛長。歸時有詩賦，一為弔沉湘。
五老回無計，三峰去不成。何言謝雲鳥，此地識公卿。夢愧將僧說，心嫌觸類生。南朝古山寺，曾憶共尋行。
析析上荒原，霜林赤葉翻。孤帆天外出，遠戍日中昏。摘橘防深刺，攀蘿畏斷根。何堪衰草色，一酌送王孫。
我有白頭戒，聞于韓侍郎。老多憂活計，病更戀班行。矍鑠誇身健，周遮說話長。不知吾免否，兩鬢已成霜。
林下事無非，塵中竟不知。白雲深擁我，青石合眠誰。山靜搗靈藥，夜閒論古詩。此來親羽客，何日變枯髭。
別酒為誰香，春官駁正郎。醉經秦樹遠，夢怯漢川長。雨過風頭黑，雲開日腳黃。知君解起草，早去入文昌。
北園東風起，雜花次第開。心知須臾落，一日三四來。花下豈無酒，欲酌復遲回。所思眇千里，誰勸我一杯。
白髮已過半，無心離此溪。病嘗山藥遍，貧起草堂低。為月窗從破，因詩壁重泥。近來常夜坐，寂寞與僧齊。
溫谷春生至，宸遊近甸榮。雲隨天上轉，風入禦筵輕。翠蓋浮佳氣，朱樓依太清。朝臣冠劍退，宮女管弦迎。
竄謫邊窮海，川原近惡谿。有時聞虎嘯，無夜不猿啼。地暖花長髮，岩高日易低。故鄉可憶處，遙指鬥牛西。
魏宮歌舞地，蝶戲鳥還鳴。玉座人難到，銅台雨滴平。西陵樹不見，漳浦草空生。萬恨盡埋此，徒懸千載名。
春信在河源，春風蕩妾魂。春歌雜鶗鴂，春夢繞轘轅。春絮愁偏滿，春絲悶更繁。春期不可定，春曲懶新翻。
漢國臨清渭，京城枕濁河。居人下珠淚，賓禦促驪歌。望極關山遠，秋深煙霧多。唯餘三五夕，明月暫經過。
暝從石門宿，搖落四岩空。潭月漾山足，天河瀉澗中。杉松寒似雨，猿鳥夕驚風。獨臥不成寢，蒼然想謝公。
黃鶴遠聯翩，從鸞下紫煙。翱翔一萬里，來去幾千年。已憩青田側，時游丹禁前。莫言空警露，猶冀一聞天。
庭綠草纖纖，邊州白露沾。別歌緣劍起，客淚是愁添。見月鵲啼樹，避風雲滿簾。將軍盡尊酒，樓上賦星占。
漠漠故宮地，月涼風露幽。鷄鳴荒戍曉，雁過古城秋。楊柳北歸路，蒹葭南渡舟。去鄉今已遠，更上望京樓。
芝廛光分野，蓬闕盛規模。碧壇清桂閾，丹洞肅松樞。玉笈三山記，金箱五嶽圖。蒼虯不可得，空望白雲衢。
沖虛冥至理，體道自玄通。不受子陽祿，但飲壺丘宗。泠然竟何依，撓挑游大空。未知風乘我，為是我乘風。
風度龍山暗，雲凝象闕陰。瑞花瓊樹合，仙草玉苗深。欲醉梁王酒，先調楚客琴。即應攜手去，將此助商霖。
河曲今無戰，王師每務農。選才當重委，足食乃深功。草色孤城外，雲陰絶漠中。蕭關休嘆別，歸望在乘驄。
陽羡諸峰頂，何曾異剡山。雨晴人到寺，木落夜開關。縫衲紗燈亮，看心錫仗閒。西方知有社，未得與師還。
憑君游蜀去，細為話幽奇。喪亂嘉陵驛，塵埃賈島詩。未應過錦府，且合上峨嵋。既逐高科後，東西任所之。
獨過長沙去，誰堪此路愁。秋風散千騎，寒雨泊孤舟。賈誼辭明主，蕭何識故侯。漢廷當自召，湘水但空流。
新沐換輕幘，曉池風露清。自諧塵外意，況與幽人行。霞散眾山迥，天高數雁鳴。機心付當路，聊適羲皇情。
蕭條秋雨地，獨院阻同群。一夜驚為客，多年不見君。邊心生落日，鄉思羡歸雲。更在相思處，子規燈下聞。
長江飛鳥外，主簿跨驢歸。逐客寒前夜，元戎予厚衣。雪來松更綠，霜降月彌輝。即日調殷鼎，朝分是與非。
縣官清且儉，深谷有人家。一徑入寒竹，小橋穿野花。碓喧春澗滿，梯倚綠桑斜。自說年來稔，前村酒可賒。
蒼蒼森八桂，茲地在湘南。江作青羅帶，山如碧玉篸。戶多輸翠羽，家自種黃甘。遠勝登仙去，飛鸞不假驂。
張緒逞風流，王衍事輕薄。出門逢耕夫，顏色必不樂。肥膚如玉潔，力拗絲不折。半日無耕夫，此輩總餓殺。
何地早芳菲，宛在長門殿。夭桃色若綬，穠李光如練。啼鳥弄花疏，遊蜂飲香遍。嘆息春風起，飄零君不見。
遍住江南寺，隨緣到上京。多生修律業，外學得詩名。講殿偏追入，齋家別請行。青楓鄉路遠，幾日盡歸程。
仆射陂前郡，清高越四鄰。丹霄鳳詔下，太守虎符新。霧濕關城月，花香驛路塵。連枝相庭樹，歲歲一家春。
江城秋日落，山鬼閉門中。行李淹吾舅，誅茅問老翁。赤眉猶世亂，青眼只途窮。傳語桃源客，人今出處同。
茫茫驅匹馬，歸處是荒榛。猿跡破庭雪，鼠蹤生甑塵。開門沖網斷，掃葉放苔勻。為惜詩情錯，應難致此身。
翩翩馬上郎，驅傳渡三湘。橘樹沙洲暗，松醪酒肆香。素風傳竹帛，高價聘琳瑯。楚水多蘭芷，何人事搴芳。
積雨向春陰，冥冥獨院深。已無花落地，空有竹藏禽。檐溜聲何暴，鄰僧影亦沈。誰知力耕者，桑麥最關心。
灞岸草萋萋，離觴我獨攜。流年俱老大，失意又東西。曉楚山雲滿，春吳水樹低。到家梅雨歇，猶有子規啼。
白衣歸樹下，青草戀江邊。三楚足深隱，五陵多少年。寂寥聞蜀魄，清絶怨湘弦。岐路在何處，西行心渺然。
風彩出蕭家，本是菖蒲花。南塘蓮子熟，洗馬走江沙。禦箋銀沫冷，長簟鳳窠斜。種柳營中暗，題書賜館娃。
溫洛年光早，皇州景望華。連鑣尋上路，乘興入山家。輕苔網危石，春水架平沙。賞極林塘暮，處處起煙霞。
共謁禦容儀，還同在禁闈。笙歌喧寶殿，彩仗耀金徽。清淚沾羅袂，紅霞拂綉衣。九疑山水遠，無路繼湘妃。
十年常遠道，不忍別離聲。況復三巴外，仍逢萬里行。桐花新雨氣，梨葉晚春晴。到海知何日，風波從此生。
鳳苑先吹晚，龍樓夕照披。陳遵已投轄，山公正坐池。落日催金奏，飛霞送玉卮。此時陪綺席，不醉欲何為。
偶發陶匏響，皆蒙組綉文。清秋將落帽，子夏正離群。有恨書燕雁，無聊賦郢雲。遍看心自醉，不是酒能醺。
流落征南將，曾驅十萬師。罷歸無舊業，老去戀明時。獨立三朝識，輕生一劍知。茫茫漢江上，日暮復何之。
步上短亭久，看回官渡船。江鄉宜晚霽，楚老語豐年。楚岫接鄉思，茫茫歸路迷。更堪斑竹驛，初聽鷓鴣啼。
雙岩瀉一川，回馬斷橋前。古廟陰風地，寒鐘暮雨天。沙虛留虎跡，水滑帶龍涎。卻下臨江路，潮深無渡船。
徵車日已遠，物候尚淒淒。風葉青桐落，露花紅槿低。心隨秦國遠，夢到楚山迷。卻恨銜蘆雁，秋飛不向西。
長亭日已暮，駐馬暫盤桓。山川杳不極，徒侶默相看。雲夕荊台暗，風秋郢路寒。客心一如此，誰復采芳蘭。
全家宛陵客，文雅世難逢。寄食年將老，干時計未從。秋來句曲水，雨後敬亭峰。西北長安遠，登臨恨幾重。
少載琴書去，須知暫佐軍。初程見西嶽，盡室渡橫汾。元日何州住，枯風宿館聞。都門送行處，青紫騎紛紛。
一雀入官倉，所食能損幾。所慮往損頻，官倉乃害爾。魚網不在天，鳥網不在水。飲啄要自然，何必空城裡。
昔去繁霜月，今來苦霧時。相逢仍臥病，欲語淚先垂。強勸陶家酒，還吟謝客詩。偶然成一醉，此外更何之。
桃源若遠近，漁子棹輕舟。川路行難盡，人家到漸幽。山禽拂席起，溪水入庭流。君是何年隱，如今成白頭。
池館今正好，主人何寂然。白蓮方出水，碧樹未鳴蟬。靜室宵聞磬，齋廚晚絶煙。蕃僧如共載，應不是神仙。
三年病不出，苔蘚滿藤鞋。倚壁看經坐，聞鐘吃藥齋。茶煙熏殺竹，檐雨滴穿階。無暇頻相訪，秋風寂寞懷。
彩雲入帝鄉，白鶴又迴翔。久留深不可，蓬島路遐長。空愛長生術，不是長生人。今日洛川別，可惜洞中春。
三峽傳何處，雙崖壯此門。入天猶石色，穿水忽雲根。猱玃鬚髯古，蛟龍窟宅尊。羲和冬馭近，愁畏日車翻。
桂水淨和天，南歸似謫仙。系縧輕象笏，買布接蠻船。海氣蒸鼙軟，江風激箭偏。罷郎吟亂裡，帝遠豈知賢。
過嶺萬餘裡，旅遊經此稀。相逢去家遠，共說幾時歸。海上見花發，瘴中唯鳥飛。炎州望鄉伴，自識北人衣。
七十去百歲，都來三十春。縱饒生得到，終免死無因。密理方通理，棲真始見真。沃洲匡阜客，幾劫不迷人。
幽居山不別，落葉與階平。盡日吟詩坐，無端個病成。徑苔因旱赤，池水入冬清。惟有東峰叟，相尋月下行。
鳳城春色晚，龍禁早暉通。舊火收槐燧，餘寒入桂宮。鶯啼正隱葉，鷄鬥始開籠。藹藹瑤山滿，仙歌始樂風。
赴闢依丞相，超榮事豈同。城池當隴右，山水是關中。日有來巴使，秋高出塞鴻。旬休隨大旆，應到九成宮。
湖上涼風早，雙峰月色秋。遙知秣陵令，今夜在西樓。別葉蕭蕭下，含霜處處流。如何共清景，異縣不同遊。
晚來林沼靜，獨坐間瓢尊。向己非前跡，齊心欲不言。微涼生亂筱，輕馥起孤萱。未得渾無事，瓜田草正繁。
春日異秋風，何為怨別同。潮回芳渚沒，花落晝山空。旅候聞嘶馬，殘陽望斷鴻。應思右內史，相見直城中。
霜露悴百草，時菊獨妍華。物性有如此，寒暑其奈何。掇英泛濁醪，日入會田家。盡醉茅檐下，一生豈在多。
莫訝書紳苦，功成在一毫。自從蒙管錄，便覺用心勞。手點時難棄，身閒架亦高。何妨成五色，永願助風騷。
曹溪入室人，終老甚難群。四十餘年內，青山與白雲。松和巢鶴看，果共野猿分。海外僧來說，名高自小聞。
天邊月初落，馬上夢猶殘。關樹蒼蒼曉，玉階澹澹寒。宦遊終自苦，身世靜堪觀。爭似山中隱，和雲枕碧湍。
水色連天色，風聲益浪聲。旅人歸思苦，漁叟夢魂驚。舉棹雲先到，移舟月逐行。旋吟詩句罷，猶見遠山橫。
青門聊極望，何事久離群。芳草失歸路，故鄉空暮雲。信回陵樹老，夢斷灞流分。兄弟正南北，鴻聲堪獨聞。
五首新裁翦，蒐羅盡指歸。誰曾師古律，君自負天機。聖後求賢久，明公得雋稀。乘秋好攜去，直望九霄飛。
驅車何日閒，擾擾路岐間。歲暮自多感，客程殊未還。亭皋汝陽道，風雪穆陵關。臘後寒梅發，誰人在故山。
二生俱我友，清苦輩流稀。舊國居相近，孤帆秋共歸。殘陽沙鳥亂，疏雨島楓飛。幾宿多山處，猿啼燭影微。
愁吟與獨行，何事不傷情。久立釣魚處，唯聞啼鳥聲。山蔬和草嫩，海樹入籬生。吾在茲溪上，懷君恨不平。
天柱暮相逢，吟思天柱峰。墨研青露月，茶吸白雲鐘。臥語身粘蘚，行禪頂拂松。探玄為一決，明日去臨邛。
天山飛雪度，言是澆花朝。惜哉不我與，蕭索從風飄。鮮潔凌紈素，紛糅下枝條。良時竟何在，坐見容華銷。
潦倒含香客，淒涼賦鵩人。未能全捲舌，終擬學垂綸。故友暌離久，音書問訊頻。相思俱老大，又見一年新。
玉架殘書隱，金壇舊跡迷。牽花尋紫澗，步葉下清溪。瓊漿猶類乳，石髓尚如泥。自能成羽翼，何必仰雲梯。
那期高旆下，得遇重臣知。泉石容居止，風沙免路岐。河兼落下望，句入大荒思。無復愁煩暑，回山翠閣危。
館娃宮畔顧，國變生嬌妒。勾踐膽未嘗，夫差心已誤。吳亡甘已矣，越勝今何處。當時二國君，一種江邊墓。
古院林公住，疏篁近井桃。俗年人見少，禪地自知高。藥草誠多喻，滄溟在一毫。仍悲次宗輩，塵事日為勞。
羡子清吟處，茅齋面碧流。解憎蓮艷俗，唯欠荻花幽。鷺立低枝晚，風驚折葉秋。贈君須種取，不必樹忘憂。
九經三史學，窮妙又窮微。長白山初出，青雲路欲飛。江僧酬雪句，沙鶴識麻衣。家在黃河北，南來偶未歸。
今日清明節，園林勝事偏。晴風吹柳絮，新火起廚煙。杜草開三徑，文章憶二賢。幾時能命駕，對酒落花前。
久客未還鄉，中秋倍可傷。暮天飛旅雁，故國在衡陽。島外歸雲迥，林間墜葉黃。數宵千里夢，時見舊書堂。
曲木忌日影，讒人畏賢明。自然照燭間，不受邪佞輕。不有百煉火，孰知寸金精。金鉛正同爐，願分精與粗。
並失鵷鸞侶，空留麋鹿身。只應嵩洛下，長作獨遊人。長夜君先去，殘年我幾何。秋風滿衫淚，泉下故人多。
浮世拋身外，棲蹤入九華。遺篇補樂府，舊籍隷仙家。池靜龜升樹，庭荒鶴隱花。古來天子命，還少到煙霞。
鄱陽寄家處，自別掩柴扉。故里人何在，滄波孤客稀。湖山春草遍，雲木夕陽微。南去逢回雁，應憐相背飛。
仲連秉奇節，釋難含道情。一言卻秦圍，片札降聊城。辭金義何遠，讓祿心益清。處世功已立，拂衣蹈滄溟。
帝裡閒人少，誰同把酒杯。硯山籬下菊，今日幾枝開。曉角驚眠起，秋風引病來。長年歸思切，更值雁聲催。
憶昔與吾師，山中靜論時。總無方是法，難得始為詩。凍犬眠乾葉，饑禽啄病梨。他年白蓮社，猶許重相期。
瞭然知是夢，既覺更何求。死入孤峰去，灰飛一燼休。雲無空碧在，天靜月華流。免有諸徒弟，時來弔石頭。
城南征戰多，城北無饑鴉。白骨馬蹄下，誰言皆有家。城前水聲苦，倏忽流萬古。莫爭城外城，城裡終閒土。
路岐人不見，尚得記心中。月憶瀟湘渚，春生蘭杜叢。鳥啼花半落，人散爵方空。所贈誠難答，泠然一雅風。
灣頭見小憐，請上琵琶弦。破得春風恨，今朝直幾錢。裙垂竹葉帶，鬢濕杏花煙。玉冷紅絲重，齊宮妾駕鞭。
靜室譚玄旨，清宵獨細聽。真身非有像，至理本無經。鐘定遙聞水，樓高別見星。不教人觸穢，偏說此山靈。
日暮西北堂，涼風洗修木。著書在南窗，門館常肅肅。苔草延古意，視聽轉幽獨。或問余所營，刈黍就寒谷。
因居石室貧，五十二回春。擁褐冥心客，窮經暮齒人。翠沉空水定，雨絶片雲新。危細秋峰徑，相隨到頂頻。
十載獨扃扉，唯為二雅詩。道孤終不雜，頭白更何疑。句冷杉松與，霜嚴鼓角知。修心對閒鏡，明月印秋池。
湖外誰相識，思歸日日頻。遍尋新住客，少見故鄉人。失計空知命，勞生恥為身。惟看洞庭樹，即是舊山春。
煢煢孤思逼，寂寂長門夜。妾妒亦知非，君恩那不借。攜琴就玉階，調悲聲未諧。將心托明月，流影入君懷。
昔隨劉越石，今日獨歸時。汾水風煙冷，并州花木遲。荒庭增別夢，野雨失行期。莫向山陽過，鄰人夜笛悲。
蜀客本多愁，君今是勝游。碧藏雲外樹，紅露驛邊樓。杜魄呼名語，巴江作字流。不知煙雨夜，何處夢刀州。
九原臨得水，雙足是重城。獨許為儒老，相憐從騎行。細叢榆塞迥，高點雁山晴。聖主嗤炎漢，無心自勒兵。
高台臨廣陌，車馬紛相續。迴首思舊鄉，雲山亂心曲。遠望河流緩，周看原野綠。向夕林鳥還，憂來飛景促。
木葉落時節，旅人初夢驚。鐘才枕上盡，事已眼前生。吟發不長黑，世交無久情。且將公道約，未忍便歸耕。
壺丘道為量，玄虛固難知。季咸曜淺術，禦寇初深疑。至人忘禍福，感變靡定期。太沖杳無朕，元化誰能知。
徇世甘長往，逢時忝一官。欲朝青瑣去，羞向白雲看。榮寵無心易，艱危抗節難。思君寫懷抱，非敢和幽蘭。
孔門太山下，不見登封時。徒有先王法，今為明主思。恩加萬乘幸，禮致一牢祠。舊宅千年外，光華空在茲。
停驂歇路隅，重感一長吁。擾擾生還死，紛紛榮又枯。困支青竹杖，閒捋白髭鬚。莫嘆身衰老，交遊半已無。
一片殘陽景，朦朧淡月中。蘭芽紆嫩紫，梨頰抹生紅。琴阮資清格，冠簪養素風。煙霄半知足，吏隱少相同。
病起見庭莎，綠階傍竹多。繞行猶未得，靜聽復如何。蟋蟀幽中響，蟪蛄深處歌。不緣田地窄，剩種任婆娑。
子平好真隱，清淨玩老易。探玄樂無為，觀象驗損益。常抱方外心，且紆人間跡。一朝畢婚娶，五嶽遂長適。
李放寫我真，寫來二十載。莫問真何如，畫亦銷光彩。朱顏與玄鬢，日夜改復改。無磋貌遽非，且喜身猶在。
城西青島寺，累夏漱寒泉。今在提綱所，應難掃石眠。風沙榆塞迥，波浪橘洲偏。重整瀟湘棹，心期更幾年。
西岩一徑通，知學采芝翁。寒暑丹心外，光陰白髮中。水深魚避釣，雲迥鶴辭籠。坐想還家日，人非井邑空。
一露一朝新，簾櫳曉景分。艷和蜂蝶動，香帶管弦聞。笑擬春無力，妝濃酒漸醺。直疑風起夜，飛去替行雲。
北院人稀到，東窗事最偏。竹煙行灶上，石壁臥房前。性拙身多暇，心慵事少緣。還如病居士，唯置一床眠。
東府憂春盡，西溪許日曛。月澄新漲水，星見欲銷雲。柳好休傷別，松高莫出群。軍書雖倚馬，猶未當能文。
看花興未休，已散曲江游。載筆離秦甸，從軍過洛州。嵩雲將雨去，汝水背城流。應念依門客，蒿萊滿徑秋。
此曲太古音，由來無管奏。多雲採樵樂，或說林泉候。一唱凝閒雲，再謡悲顧獸。若遇采詩人，無辭收鄙陋。
郊外春華好，人家帶碧溪。淺莎藏鴨戲，輕靄隔鷄啼。掩映紅桃谷，夤緣翠柳堤。王孫竟不至，芳草自萋萋。
早起上肩舁，一杯平旦醉。晚憩下肩舁，一覺殘春睡。身不經營物，心不思量事。但恐綺與裡，只如吾氣味。
獨去何人見，林塘共寂寥。生緣聞磬早，覺路出塵遙。江雪沾新草，秦園發故條。心知禪定處，石室對芭蕉。
薄命頭欲白，頻年嫁不成。秦娥未十五，昨夜事公卿。豈有機杼力，空傳歌舞名。妾專修婦德，媒氏卻相輕。
常時豈不別，此別異常情。南國初聞雁，中原未息兵。暗蛩侵語歇，疏磬入吟清。曾聽無生說，辭師話此行。
春歸龍塞北，騎指雁門垂。胡笳折楊柳，漢使采燕支。戍城聊一望，花雪幾參差。關山有新曲，應向笛中吹。
青苔常滿路，流水復入林。遠與市朝隔，日聞鷄犬深。寥寥丘中想，渺渺湖上心。嘯傲轉無慾，不知成陸沉。
數日不見日，飄飄勢忽開。雖無忙事出，還有故人來。已盡南檐滴，仍殘北牖堆。明朝望平遠，相約在春台。
雨余滋潤在，風不起塵沙。邊日寡文思，送君吟月華。過山干相府，臨水宿僧家。能賦焉長屈，芳春宴杏花。
憑高試迴首，一望豫章城。人由戀德泣，馬亦別群鳴。寒日夕始照，風江遠漸平。默然都不語，應識此時情。
斂容辭豹尾，緘恨度龍鱗。金鈿明漢月，玉箸染胡塵。古鏡菱花暗，愁眉柳葉顰。唯有清笳曲，時聞芳樹春。
誣譖遭遐謫，明君即自知。鄉遙辭劍外，身獨向天涯。嶺堠蠻雲積，閩空瘴雨垂。南來終不遂，日探北歸期。
長安朔風起，窮巷掩雙扉。新歲明朝是，故鄉何路歸。鬢絲饒鏡色，隙雪奪燈輝。卻羡秦州雁，逢春盡北飛。
膠漆常投分，荊蠻各倦遊。帝鄉今獨往，溝水便分流。甘作遠行客，深慚不繫舟。思君帶將緩，豈直日三秋。
小台堪遠望，獨上清秋時。有酒無人勸，看山只自知。幽禽囀新竹，孤蓮落靜池。高門勿遽掩，好客無前期。
張翰江東去，正值秋風時。天清一雁遠，海闊孤帆遲。白日行欲暮，滄波杳難期。吳洲如見月，千里幸相思。
江水三回曲，愁人兩地情。磨圍山下色，明月峽中聲。晚後連天碧，秋來徹底清。臨流有新恨，照見白鬚生。
到日值搖落，相留山舍空。微寒生夜半，積雨向秋終。度講多來雁，經禪少候蟲。方從聽話後，不省在愁中。
聖朝殊漢令，才子少登科。每見先鳴早，常驚後進多。獨居方寂寞，相對覺蹉跎。不是通家舊，頻勞文舉過。
數子皆故人，一時吏宛葉。經年總不見，書札徒滿篋。斜日半空庭，旋風走梨葉。去君千里地，言笑何時接。
冰齒味瑤軸，只應神鬼知。坐當群靜後，吟到月沈時。雪峽猿聲健，風檉鶴立危。篇篇一字字，誰復更言詩。
禪空心已寂，世路任多岐。到院客長見，閉關人不知。寺喧聽講絶，廚遠送齋遲。牆外洛陽道，東西無盡時。
送別枯桑下，凋葉落半空。我行懵道遠，爾獨知天風。誰念張仲蔚，還依蒿與蓬。何時一杯酒，更與李膺同。
波際插翠筠，離離似清籞。游鱗到溪口，入此無逃所。斜臨楊柳津，靜下鸕鷀侶。編此欲何之，終焉富春渚。
改邑不改井，此是井卦辭。井公莫怪驚，說我成憨痴。我縱有神力，爭敢將公歸。揚州惡百姓，疑我卷地皮。
北斗掛城邊，南山倚殿前。雲標金闕迥，樹杪玉堂懸。半嶺通佳氣，中峰繞瑞煙。小臣持獻壽，長此戴堯天。
清秋望不極，迢遞起曾陰。遠水兼天淨，孤城隱霧深。葉稀風更落，山迥日初沈。獨鶴歸何晚，昏鴉已滿林。
桓公名已古，廢井曾未竭。石甃冷蒼苔，寒泉湛孤月。秋來桐暫落，春至桃還發。路遠人罕窺，誰能見清澈。
飛閣極層台，終南此路回。山形朝闕去，河勢抱關來。雁過秋風急，蟬鳴宿霧開。平生無限意，驅馬任塵埃。
鄉路繞蒹葭，縈紆出海涯。人衣披蜃氣，馬跡印鹽花。草沒題詩石，潮摧坐釣槎。還歸舊窗裡，凝思向余霞。
東門雪覆塵，出送陝城人。粉郭朝喧市，朱橋夜掩津。上寮應重學，小吏已甘貧。謝脁曾為掾，希君一比鄰。
野寺千家外，閒行晚暫過。炎氛臨水盡，夕照傍林多。境對知心妄，人安覺政和。繩床搖麈尾，佳趣滿滄波。
鄉書落姓名，太守拜親榮。訪我波濤郡，還家霧雨城。海山窗外近，鏡水世間清。何計隨君去，鄰牆過此生。
萬里訪遺塵，鶯聲淚濕巾。古書無主散，廢宅與山鄰。宿草風悲夜，荒村月弔人。淒涼問殘柳，今日為誰春。
萬山青嶂曲，千騎使君游。神女鳴環珮，仙郎接獻酬。遍觀雲夢野，自愛江城樓。何必東南守，空傳沈隱侯。
何人置此鄉，杳在天皇外。有事忘哀樂，有時忘顯晦。如尋罔象歸，似與希夷會。從此共君游，無煩用冠帶。
酬恩不顧名，走馬覺身輕。迢遞河邊路，蒼茫塞上城。沙寒無宿雁，虜近少閒兵。飲罷揮鞭去，旁人意氣生。
天晴上初日，春水送孤舟。山遠疑無樹，潮平似不流。岸花開且落，江鳥沒還浮。覊望傷千里，長歌遣四愁。
聞君彭澤住，結構近陶公。種菊心相似，嘗茶味不同。湖光秋枕上，岳翠夏窗中。八月東林去，吟香菡萏風。
盛世嗟沉伏，中情怏未舒。途窮悲阮籍，病久憶相如。無客空塵榻，閒門閉草廬。不勝岑絶處，高臥半床書。
昨夜玉輪明，傳聞近太清。涼波沖碧瓦，曉暈落金莖。露索秦宮井，風弦漢殿箏。幾時綿竹頌，擬薦子虛名。
向夕燈稍進，空堂彌寂寞。光寒對愁人，時復一花落。但恐明見累，何愁暗難托。戀君秋夜永，無使蘭膏薄。
驛途仍近節，旅宿倍思家。獨夜三更月，空庭一樹花。介山當驛秀，汾水繞關斜。自怯春寒苦，那堪禁火賒。
閉眼即開門，人間事倦聞。如何迎好客，不似看閒雲。少欲資三要，多言讓十分。疏慵本吾性，任笑早離群。
楚樹雪晴後，蕭蕭落晚風。因思故國夜，臨水幾株空。煮茗燒乾脆，行苔踏爛紅。來年未離此，還見碧叢叢。
空齋無一事，岸幘故人期。暫輟觀書夜，還題玩月詩。遠鐘高枕後，清露捲簾時。暗覺新秋近，殘河欲曙遲。
空濛不自定，況值暄風度。舊賞逐流年，新愁忽盈素。才縈下苑曲，稍滿東城路。人意有悲歡，時芳獨如故。
僻居人不到，吾道本來孤。山色園中有，詩魔象外無。霜禾連島赤，煙草倚橋枯。何必求深隱，門前似畫圖。
西行殊未已，東望何時還。終日風與雪，連天沙復山。二年領公事，兩度過陽關。相憶不可見，別來頭已斑。
海內兵方起，離筵淚易垂。憐君負米去，惜此落花時。想憶看來信，相寬指後期。慇勤手中柳，此是向南枝。
借問炎州客，天南幾日行。江連惡谿路，山繞夜郎城。柳葉瘴雲濕，桂叢蠻鳥聲。知君卻回日，記得海花名。
誰能綉衣客，肯駐木蘭舟。連雁沙邊至，孤城江上秋。歸帆背南浦，楚塞入西樓。何處看離思，滄波日夜流。
二九即重陽，天清野菊黃。近來逢此日，多是在他鄉。晚色霞千片，秋聲雁一行。不能高處望，恐斷老人腸。
一忝鄉書薦，長安未得回。年光逐渭水，春色上秦台。燕掠平蕪去，人沖細雨來。東風生故里，又過幾花開。
誰謂笭箵小，我謂笭箵大。盛魚自足餐，寘璧能為害。時將刷蘋浪，又取懸藤帶。不及腰上金，何勞問蓍蔡。
雪鬢年顏老，霜庭景氣秋。病看妻檢藥，寒遣婢梳頭。身外名何有，人間事且休。澹然方寸內，唯擬學虛舟。
將軍陷虜圍，邊務息戎機。霜雪交河盡，旌旗入塞飛。曉光隨馬度，春色伴人歸。課績朝明主，臨軒拜武威。
寺好因崗勢，登臨值夕陽。青山當佛閣，紅葉滿僧廊。竹色連平地，蟲聲在上方。最憐東面靜，為近楚城牆。
西顧伊蘭近，方驚滯極邊。水隨空谷轉，山向夕陽偏。磧鳥多依地，胡雲不滿天。秋風動衰草，只覺犬羊膻。
瓶枕繞腰垂，出門何所之。毳衣沾雨重，棕笠看山欹。夜觀入枯樹，野眠逢斷碑。鄰房母淚下，相課別離詞。
雖將身佐幕，出入似閒居。草色長相待，山情信不疏。燈前春睡足，酒後夜寒余。筆硯時時近，終非署簿書。
白首此為漁，青山對結廬。問人尋野筍，留客饋家蔬。古柳依沙發，春苗帶雨鋤。共憐芳杜色，終日伴閒居。
錯料一生事，蹉跎今白頭。縱橫皆失計，妻子也堪羞。明主雖然棄，丹心亦未休。愁來無去處，只上郡西樓。
改席台能迥，留門月復光。雲行遺暑濕，山谷進風涼。老去一杯足，誰憐屢舞長。何須把官燭，似惱鬢毛蒼。
觸目生歸思，那堪路七千。臘中離此地，馬上見明年。郡邑溪山巧，寒暄日月偏。自疑雙鬢雪，不似到南天。
夏木鳥巢邊，終南嶺色鮮。就涼安坐石，煮茗汲鄰泉。鐘遠清霄半，蜩稀暑雨前。幽齋如葺罷，約我一來眠。
蹉跎春又晚，天末信來遲。長憶分攜日，正當搖落時。獨遊饒旅恨，多事失歸期。君看前溪樹，山禽巢幾枝。
春淚爛羅綺，泣聲抽恨多。莫滴芙蓉池，愁傷連蒂荷。一朵花葉飛，一枝花光彩。美人惜花心，但願春長在。
自惜秋捐扇，今來意未衰。慇勤付柔握，淅瀝待清吹。午氣朱崖近，宵聲白羽隨。總如南國候，無復婕妤悲。
海岳兩無邊，去來都偶然。齒因吟後冷，心向靜中圓。蟲網花間井，鴻鳴雨後天。葉書歸舊寺，應附載鐘船。
秦城啼楚鳥，遠思更紛紛。況是街西夜，偏當雨裡聞。應投最高樹，似隔數重雲。此處誰能聽，遙知獨有君。
憶昔幾游集，今來倍嘆傷。百花情易老，一笑事難忘。白社已蕭索，青樓空艷陽。不閒雲雨夢，猶欲過高唐。
彌年不得意，新歲又如何。念昔同遊者，而今有幾多。以閒為自在，將壽補蹉跎。春色無情故，幽居亦見過。
來自西天竺，持經奉紫微。年深梵語變，行苦俗流歸。月上安禪久，苔生出院稀。梁間有馴鴿，不去復何依。
紅壚高幾尺，頗稱幽人意。火作縹醪香，灰為冬醷氣。有槍盡龍頭，有主皆犢鼻。倘得作杜根，傭保何足愧。
萬里三韓國，行人滿目愁。辭天使星遠，臨水澗霜秋。雲佩迎仙島，虹旌過蜃樓。定知懷魏闕，迴首海西頭。
野僧來別我，略坐傍泉沙。遠道擎空鉢，深山蹋落花。無師禪自解，有格句堪誇。此去非緣事，孤雲不定家。
朝涉白水源，暫與人俗疏。島嶼佳境色，江天涵清虛。目送去海雲，心閒游川魚。長歌盡落日，乘月歸田廬。
窈窕清禁闥，罷朝歸不同。君隨丞相後，我往日華東。冉冉柳枝碧，娟娟花蕊紅。故人得佳句，獨贈白頭翁。
粉壁畫雲成，如能上太清。影從霄漢發，光照掖垣明。映筱多幽趣，臨軒得野情。獨思作霖雨，流潤及生靈。
柳暖鶯多語，花明草盡長。風流在詩句，牽率繞池塘。叫切禽名宇，飛忙蝶姓莊。時來真可惜，自勉掇蘭芳。
異境良難測，非仙豈合游。星辰方滿岳，風雨忽移舟。噴月泉垂壁，棲松鶴在樓。因知修養處，不必在嵩丘。
試向疏林望，方知節候殊。亂聲千葉下，寒影一巢孤。不蔽秋天雁，驚飛夜月烏。霜風與春日，幾度遣榮枯。
井邑連淮泗，南樓向晚過。望灘沙鷺起，尋岸浴童歌。近海雲偏出，兼秋雨更多。明晨擬回棹，鄉思恨風波。
東門有行客，落日滿前山。聖代誰知者，滄洲今獨還。片雲歸海暮，流水背城閒。余亦依嵩潁，松花深閉關。
瑞花飄朔雪，灝氣滿南宮。迢遞層城掩，徘徊午夜中。金閨通籍恨，銀燭直廬空。誰問烏台客，家山憶桂叢。
別業居幽處，到來生隱心。南山當戶牖，灃水映園林。屋覆經冬雪，庭昏未夕陰。寥寥人境外，閒坐聽春禽。
四郊秦漢國，八水帝王都。閶闔雄裡閈，城闕壯規模。貫渭稱天邑，含岐實奧區。金門披玉館，因此識皇圖。
證心何有夢，示說夢歸頻。文字賫秦本，詩騷學楚人。蘭開衣上色，柳向手中春。別後須相見，浮雲是我身。
釋子彌天秀，將軍武庫才。橫行塞北盡，獨步漢南來。貝葉傳金口，山樓作賦開。因君振嘉藻，江楚氣雄哉。
檐雨滴更殘，思君安未安。湘川聞不遠，道路去尋難。吟鬢霜應蝕，禪衣雪漸寒。倚松因獨立，一鳥下江干。
一論破雙空，持行大國中。不知從此去，何處挫邪宗。晝雨懸帆黑，殘陽泊島紅。應游到灉岸，相憶繞茶叢。
故人天下定，垂釣碧岩幽。舊跡隨台古，高名寄水流。鳥喧群木晚，蟬急眾山秋。更待新安月，憑君暫駐舟。
銘旌歸故里，猿鳥亦淒然。已葬桐江月，空回建水船。客傳為郡日，僧說讀書年。恐有吟魂在，深山古木邊。
風軟雲不動，郡城東北隅。晚來春澹澹，天氣似京都。絃管隨宜有，杯觴不道無。其如親故遠，無可共歡娛。
雕玉押簾上，輕轂籠虛門。井汲鉛華水，扇織鴛鴦文。回雪舞涼殿，甘露洗空綠。羅袖從徊翔，香汗沾寶粟。
步入招提路，因之訪道林。石龕苔蘚積，香徑白雲深。雙樹含秋色，孤峰起夕陰。屟廊行欲遍，迴首一長吟。
珍禽暫不扃，飛舞躍前庭。翠網摧金距，雕籠減綉翎。月圓疑望鏡，花暖似依屏。何必舊巢去，山山芳草青。
高軒臨碧渚，飛檐迥架空。余花攢鏤檻，殘柳散雕櫳。岸菊初含蕊，園梨始帶紅。莫慮崑山暗，還共盡杯中。
扣舷不能寐，皓露清衣襟。彌傷孤舟夜，遠結萬里心。幽興惜瑤草，素懷寄鳴琴。三奏月初上，寂寥寒江深。
聞欲朝龍闕，應須拂豸冠。風霜隨馬去，炎暑為君寒。客淚題書落，鄉愁對酒寬。先憑報親友，後月到長安。
浮名深般若，方寺設蓮華。鐘唄成僧國，湖山稱法家。一塵多寶塔，千佛大牛車。能誘泥犁客，超然識聚沙。
寒蛩鳴不定，郭外水雲幽。南浦雁來日，北窗人臥秋。病身多在遠，生計少於愁。薄暮西風急，清砧響未休。
華閣與賢開，仙瓢自遠來。幽林嘗伴許，陋巷亦隨回。掛影憐紅壁，傾心向綠杯。何曾斟酌處，不使玉山頽。
秋月照瀟湘，月明聞蕩槳。石橫晚瀨急，水落寒沙廣。眾嶺猿嘯重，空江人語響。清暉朝復暮，如待扁舟賞。
縹緲空中絲，蒙籠道傍樹。翻茲葉間吹，惹破花上露。悠揚絲意去，苒蒻花枝住。何計脫纏綿，天長春日暮。
雪盡銅駝路，花照石崇家。年光開柳色，池影泛雲華。賞洽情方遠，春歸景未賒。欲知多暇日，尊酒漬澄霞。
一片又一片，等閒苔面紅。不能延數日，開亦是春風。公子歌聲歇，詩人眼界空。遙思故山下，經雨兩三叢。
天界宜春賞，禪門不掩關。宸遊雙闕外，僧引百花間。車馬喧長路，煙雲淨遠山。觀空復觀俗，皇鑒此中閒。
暮持筇竹杖，相待虎谿頭。催客聞山響，歸房逐水流。野花叢發好，谷鳥一聲幽。夜坐空林寂，松風直似秋。
蕭條微雨絶，荒岸抱清源。入舫山侵塞，分泉道接村。秋聲依樹色，月影在蒲根。淹泊方難遂，他宵關夢魂。
涼秋夜笛鳴，流風韻九成。調高時慷慨，曲變或淒清。征客懷離緒，鄰人思舊情。幸以知音顧，千載有奇聲。
異鄉三十口，親老復家貧。無事乾坤內，虛為翰墨人。歲華南去後，愁夢北來頻。惆悵江邊柳，依依又欲春。
青山意不盡，袞袞上牛頭。無復能拘礙，真成浪出遊。花濃春寺靜，竹細野池幽。何處鶯啼切，移時獨未休。
無家對寒食，有淚如金波。斫卻月中桂，清光應更多。仳離放紅蕊，想像嚬青蛾。牛女漫愁思，秋期猶渡河。
曹溪舊弟子，何緣住此山。世有征戰事，心將流水閒。掃林驅虎出，宴坐一林間。藩守寧為重，擁騎造雲關。
玳瑁昔稱華，玲瓏薄絳紗。鈎銜門勢曲，節亂水紋斜。日弄長飛鳥，風搖不卷花。自當分內外，非是為驕奢。
自古多征戰，由來尚甲兵。長驅千里去，一舉兩番平。按劍從沙漠，歌謡滿帝京。寄言天下將，須立武功名。
行當臘候晚，共惜歲陰殘。聞道巴山遠，如何蜀路難。荒林藏積雪，亂石起驚湍。君有親人術，應令勞者安。
塞詔除嵩洛，觀圖見廢興。城遷周古鼎，地列漢諸陵。日送歸朝客，時招住岳僧。郡齋台閣滿，公退即吟登。
聞道監中霤，初言是大祠。很傍索傳馬，傯動出安徽。衛司無帟幕，供膳乏鮮肥。形容消瘦盡，空往複空歸。
半夜不成寐，燈盡又無月。獨向階前立，子規啼不歇。況我有金蘭，忽爾為胡越。爭得明鏡中，久長無白髮。
天使下西樓，光含萬象秋。台前疑掛鏡，簾外似懸鈎。張尹將眉學，班姬取扇儔。佳期應借問，為報在刀頭。
巫山高不極，合沓狀奇新。暗谷疑風雨，陰崖若鬼神。月明三峽曙，潮滿九江春。為問陽台客，應知入夢人。
南朝徐庾流，洛下憶同遊。酒采閒坊菊，山登遠寺樓。相思勞寄夢，偶別已經秋。還被青青桂，催君不自由。
白首從顏巷，青袍去佐官。只應微俸祿，聊補舊饑寒。地說丘墟甚，民聞旱歉殘。春風吹綺席，賓主醉相歡。
薊門寒到骨，戰磧雁相悲。古屋不勝雪，嚴風欲斷髭。清吟得冷句，遠念失佳期。寂寞誰相問，迢迢天一涯。
常愛仙都山，奇峰千仞懸。迢迢一何迥，不與眾山連。忽逢海嶠石，稍慰平生憶。何以慰我心，亭亭孤且直。
白屋炊香飯，葷膻不入家。濾泉澄葛粉，洗手摘藤花。青芥除黃葉，紅姜帶紫芽。命師相伴食，齋罷一甌茶。
言是商山老，塵心莫問年。白髯垂策短，烏帽據梧偏。酒熟飛巴雨，丹成見海田。疏雲披遠水，景動石床前。
擾擾浮梁路，人忙月自閒。去年為塞客，今夜宿蕭關。辭國幾經歲，望鄉空見山。不知江葉下，又作布衣還。
青梅雨中熟，檣倚酒旗邊。故國殘春夢，孤舟一褐眠。搖搖遠堤柳，暗暗十程煙。南奏鐘陵道，無因似昔年。
汀洲一夜泊，久客半連檣。盡說逢秋色，多同憶故鄉。孤岡生晚燒，獨樹隱回塘。欲問東歸路，遙知隔渺茫。
千門忻應瑞，偏稱上樓看。密灑虛窗曉，狂飄大野寒。園深宜竹樹，簾卷洽杯盤。已作豐年兆，黎民意盡安。
南朝秋色滿，君去意如何。帝業空城在，民田壞塚多。月圓台獨上，慄綻寺頻過。籬下西江闊，相思見白波。
歲杪風物動，雪餘宮苑晴。兔園賓客至，金谷管弦聲。洛水故人別，吳宮新燕迎。越郎憂不淺，懷袖有瓊英。
南國披僧籍，高標一道林。律儀精氈布，真行正吞針。掇火身潛起，焚香口旋吟。非論坐中社，余亦舊知音。
往年公子宅，夜宴樂難忘。高竹動疏翠，早蓮飄暗香。珠盤凝寶瑟，綺席遞華觴。今日皆何處，閉門春草長。
但要前塵減，無妨外相同。雖過酒肆上，不離道場中。絃管聲非實，花鈿色是空。何人知此義，唯有淨名翁。
此去清涼頂，期瞻大聖容。便應過洛水，即未上嵩峰。殘照催行影，幽林惜駐蹤。想登金閣望，東北極兵鋒。
移家近漢陰，不復問華簪。買酒宜城遠，燒田夢澤深。暮山逢鳥入，寒水見魚沈。與物皆無累，終年愜本心。
古木閩州道，驅羸落照間。投村礙野水，問店隔荒山。身事幾時了，蓬飄何日閒。看花滯南國，鄉月十灣環。
重門不下關，樞務有餘閒。上客同看雪，高亭盡見山。瑞呈霄漢外，興入笑言間。知是平陽會，人人帶酒還。
匡社經行外，沃洲禪宴餘。吾師還繼此，後輩復何如。江上傳風雅，靜中時卷舒。堪隨樂天集，共伴白芙蕖。
獨住水聲裡，有亭無熱時。客來因月宿，床勢向山移。鶴睡松枝定，螢歸葛葉垂。寂寥猶欠伴，誰為報僧知。
感君三尺鐵，揮攉鬼神驚。浩氣中心發，雄風兩腋生。犬戎從此滅，巢穴不時平。萬里橫行去，封侯賴有成。
早聞年欲至，剪綵學芳辰。綴綠奇能似，裁紅巧逼真。花從篋裡發，葉向手中春。不與時光競，何名天上人。
不夜楚帆落，避風湘渚間。水耕先浸草，春火更燒山。早泊雲物晦，逆行波浪慳。飛來雙白鶴，過去杳難攀。
春風洞庭路，搖蕩暮天多。衰疾見芳草，別離傷遠波。詩名推首薦，賦甲擬前科。數日聞天府，山衣制芰荷。
柳煙侵禦道，門映夾城開。白日莫空過，青春不再來。報仇沖雪去，乘醉臂鷹回。看取歌鐘地，殘陽滿壞台。
安西美少年，脫劍卸弓弦。不倚將軍勢，皆稱司馬賢。秋山城北面，古治郡東邊。江上舟中月，遙思李郭仙。
落花兼柳絮，無處不紛紛。遠道空歸去，流鶯獨自聞。野橋喧磑水，山郭入樓雲。故里南陵曲，秋期更送君。
洛陽吹別風，龍門起斷煙。冬樹束生澀，晚紫凝華天。單身野霜上，疲馬飛蓬間。憑軒一雙淚，奉墜綠衣前。
寒雁過原急，渚邊秋色深。煙霞向海島，風雨宿園林。俱住明時願，同懷故國心。未能先隱跡，聊此一相尋。
四十能學劍，時人無此心。如何耿夫子，感激投知音。翩翩白馬來，二月青草深。別易小千里，興酣傾百金。
晉水千廬合，汾橋萬國從。開唐天業盛，入沛聖恩濃。下輦回三象，題碑任六龍。睿明懸日月，千歲此時逢。
巴江秋月新，閣道發征輪。戰勝真才子，名高功世人。工文能似舅，擢第去榮親。十月天官待，應須早赴秦。
天涯非日觀，地屺望星樓。練光搖亂馬，劍氣上連牛。草濕姑蘇夕，葉下洞庭秋。欲知淒斷意，江上涉安流。
西方有六國，國國願來賓。聖主今無外，懷柔遣使臣。大夫開幕府，才子作行人。解劍聊相送，邊城二月春。
金閣妝新杏，瓊筵弄綺梅。人間都未識，天上忽先開。蝶繞香絲住，蜂憐艷粉回。今年春色早，應為剪刀催。
見君先得意，希我命還通。不道才堪並，多緣蹇共同。鶴鳴荒苑內，魚躍夜潮中。若問家山路，知連震澤東。
窗影搖群木，牆陰載一峰。野爐風自爇，山碓水能舂。勤學翻知誤，為官好欲慵。高僧暝不見，月出但聞鐘。
西樓對金谷，此地古人心。白日落庭內，黃花生澗陰。四鄰見疏木，萬井度寒砧。石上題詩處，千年留至今。
早年登此樓，退想不勝愁。地遠二千里，時將四十秋。邅迍多失路，華皓任虛舟。詩酒雖堪使，何因得共游。
子美曾吟處，吾師復去吟。是何多勝地，銷得二公心。錦水流春闊，峨嵋疊雪深。時逢蜀僧說，或道近游黔。
車馬朝初下，看山憶獨尋。會知逢水盡，且愛入雲深。殘雨開斜日，新蟬發迥林。阮咸雖別巷，遙識此時心。
偶愛春山住，因循值暑時。風塵非所願，泉石本相宜。坐久松陰轉，吟余蟬韻移。自慚疏野甚，多失故人期。
徂夏暑未晏，蟬鳴景已曛。一聽知何處，高樹但侵雲。響悲遇衰齒，節謝屬離群。還憶郊園日，得向澗中聞。
淮南臥理後，復逢君姓汲。文采非尋常，志願期卓立。深江東泛舟，夕陽眺原隰。夏夜言詩會，往往追不及。
凝鮮霧渚夕，陽艷綠波風。魚游乍散藻，露重稍欹紅。楚客傷暮節，吳娃泣敗叢。促令芳本固，寧望雪霜中。
南浦閒行罷，西樓小宴時。望湖憑檻久，待月放杯遲。江果嘗盧橘，山歌聽竹枝。相逢且同樂，何必舊相知。
遠客滯都邑，老驚時節催。海邊身夢覺，枕上鼓聲來。起見銀河沒，坐知閶闔開。何為此生內，終夜泣塵埃。
秋城臨古路，城上望君還。曠野入寒草，獨行隨遠山。授人鴻寶內，將犬白雲間。早晚燒丹罷，遙知冰雪寒。
先生何處去，王屋訪茅君。別婦留丹訣，驅鷄入白雲。人間若剩住，天上復離群。當作遼城鶴，仙歌使爾聞。
蜀國少平地，方思京洛間。遠為千里客，來度百牢關。帆影清江水，鈴聲碧草山。不因名與利，爾我各應閒。
待月月未出，望江江自流。倏忽城西郭，青天懸玉鈎。素華雖可攬，清景不可游。耿耿金波里，空瞻鳷鵲樓。
踐勝尋良會，乘春玩物華。還隨張放友，來向石崇家。止水分岩鏡，閒庭枕浦沙。未極林泉賞，參差落照斜。
知音伸久屈，覲省去光輝。津渡逢清夜，途程盡翠微。雲當綿竹疊，鳥離錦江飛。肯寄書來否，原居出亦稀。
開闢已來雪，為山長欠春。高遮辭磧雁，寒噤入川人。棧閣交冰柱，耕樵隔日輪。此中棲息者，不識兩京塵。
吾愛孟夫子，風流天下聞。紅顏棄軒冕，白首臥松雲。醉月頻中聖，迷花不事君。高山安可仰，徒此揖清芬。
閏年春過後，山寺始花開。還有無心者，閒尋此境來。鳥幽聲忽斷，茶好味重回。知住南岩久，冥心坐綠苔。
昔日同飛燕，今朝似伯勞。情深爭擲果，寵罷怨殘桃。別殿春心斷，長門夜樹高。雖能不自悔，誰見舊衣褒。
入夜思歸切，笛聲清更哀。愁人不願聽，自到枕前來。風起塞雲斷，夜深關月開。平明獨惆悵，飛盡一庭梅。
清瑟怨遙夜，繞弦風雨哀。孤燈聞楚角，殘月下章台。芳草已雲暮，故人殊未來。鄉書不可寄，秋雁又南回。
高城滿夕陽，何事欲沾裳。遷客蓬蒿暮，遊人道路長。晴湖勝鏡碧，寒柳似金黃。若有相思夢，慇勤載八行。
巡禮諸方遍，湘南頗有緣。焚香老山寺，乞食向江船。紗碧籠名畫，燈寒照淨禪。我來能永日，蓮漏滴階前。
燒火掩關坐，窮居客訪稀。凍雲愁暮色，寒日淡斜暉。穿牖竹風滿，繞庭雲葉飛。已嗟周一歲，覊寓尚何依。
朝是暮還非，人情冷暖移。浮生只如此，強進欲何為。要路知無援，深山必遇師。憐君明此理，休去不遲疑。
南朝山半寺，謝脁故鄉鄰。嶺上非無主，秋詩復有人。高禪星月近，野火虎狼馴。舊許陪閒社，終應待此身。
暑夜宿南城，懷人夢不成。高樓邀落月，疊鼓送殘更。隔浦雲林近，滿川風露清。東碕不可見，矯首若為情。
投荒垂一紀，新詔下荊扉。疑比莊周夢，情如蘇武歸。賜環留逸響，五馬助征騑。不羡衡陽雁，春來前後飛。
聖主臨前殿，殷憂遣使臣。氣迎天詔喜，恩發土膏春。草色催歸棹，鶯聲為送人。龍沙多道里，流水自相親。
遠近作人天，王城指日邊。宰君迎說法，童子伴隨緣。到處花為雨，行時杖出泉。今宵松月下，開閣想安禪。
幽獨自盈抱，陰淡亦連朝。空齋對高樹，疏雨共蕭條。巢燕翻泥濕，蕙花依砌消。端居念往事，倏忽苦驚飆。
策杖度溪橋，雲深步數勞。青猿吟嶺際，白鶴坐松梢。天外浮煙遠，山根野水交。自緣名利系，好此結蓬茆。
朱鬣飾金鑣，紅妝束素腰。似雲來躞蹀，如雪去搖颻。桃花含淺汗，柳葉帶余嬌。騁光將獨立，雙絶不俱標。
相送煙汀畔，酒闌登小舟。離京梅雨歇，到邑早蟬秋。俗必期康濟，詩誰互唱酬。晚涼諸吏散，海月入虛樓。
一片他山石，巉巉映小池。綠窠攢剝蘚，尖碩坐鸕鷀。水底看常倒，花邊勢欲欹。君心能不轉，卿月豈相離。
浩蕩東風裡，裴回無所親。危城三面水，古樹一邊春。衰世難修道，花時不稱貧。滔滔天下者，何處問通津。
幽獨自成愚，柴門日漸蕪。陸機初入洛，孫楚又游吳。失意怨楊柳，異鄉聞鷓鴣。相思復相望，春草滿南湖。
青海和親日，潢星出降時。戎王子婿寵，漢國舅家慈。春野開離宴，雲天起別詞。空彈馬上曲，詎減鳳樓思。
眾樂雜軍鞞，高樓邀上客。思逐花光亂，賞餘山景夕。為郡訪凋瘵，守程難損益。聊假一杯歡，暫忘終日迫。
往別郇瑕地，于今四十年。來簪禦府筆，故泊洞庭船。詩憶傷心處，春深把臂前。南瞻按百越，黃帽待君偏。
是法從生有，修持歷劫塵。獨居岩下室，長似定中身。樹老風終夜，山寒雪見春。不知諸祖後，傳印是何人。
師教本於空，流來不自東。修從多劫後，行出眾人中。衲冷湖山雨，幡輕海甸風。游吳累夏講，還與虎溪同。
孫登好淳古，卉服從穴居。彈琴合天和，讀易見象初。終日無慍色，恬然在玄虛。貽言誡叔夜，超跡安所如。
夏首雲物變，雨餘草木繁。池荷初帖水，林花已掃園。縈叢蝶尚亂，依閣鳥猶喧。對此殘芳月，憶在漢陵原。
將牛何處去，耕彼故城東。相伴有田父，相歡惟牧童。將牛何處去，耕彼西陽城。叔閒修農具，直者伴我耕。
新命起高眠，江湖空浩然。木衰猶有菊，燕去即無蟬。分察千官內，孤懷遠岳邊。蕭條人外寺，暌阻又經年。
近郭西溪好，誰堪共酒壺。苦吟防柳惲，多淚怯楊朱。野鶴隨君子，寒松揖大夫。天涯常病意，岑寂勝歡娛。
州遠雄無益，年高健亦衰。興情逢酒在，筋力上樓知。蟬噪芳意盡，雁來愁望時。商山紫芝客，應不向秋悲。
春風駐遊騎，晚景澹山暉。一問清泠子，獨掩荒園扉。草木雨來長，裡閭人到稀。方從廣陵宴，花落未言歸。
巡禮諸方遍，湘南頻有緣。焚香老山寺，乞食向江船。紗碧籠名畫，燈寒照淨禪。我來能永日，蓮漏滴寒泉。
一住毗陵寺，師應只信緣。院貧人施食，窗靜鳥窺禪。古磬聲難盡，秋燈色更鮮。仍聞開講日，湖上少魚船。
楚國千里遠，孰知方寸違。春遊歡有客，夕寢賦無衣。江水帶冰綠，桃花隨雨飛。九歌有深意，捐佩乃言歸。
綺皓岩中石，嘗經伴隱淪。紫芝呈幾曲，紅蘚閟千春。聊用支琴尾，寧惟倚病身。自知來處所，何暇問嚴遵。
落日吹簫管，清池發棹歌。船爭先後渡，岸激去來波。水葉藏魚鳥，林花間綺羅。踟躕仙女處，猶似望天河。
修篁夾綠池，幽絮此中飛。何必青山遠，仍將白髮歸。鳥啼亦有恨，鷗習總無機。樹起秋風細，西林磬入微。
寵新卿典禮，會盛客徵文。不失遷鶯侶，因成賀燕群。池台晴間雪，冠蓋暮和雲。共仰曾攀處，年深桂尚熏。
相送短亭前，知君愚復賢。事多憑夜夢，老為待明年。春樹添山脊，晴雲學曉煙。雄文有公道，此別莫潸然。
青山烹茗石，滄海寄家船。雖得重吟歷，終難任意眠。砧疏連寺柳，風爽徹城泉。送目紅蕉外，來期已杳然。
輟史空三署，題輿佐一方。祖筵開霽景，征陌直朝光。水陸風煙隔，秦吳道路長。佇聞敷善政，邦國詠惟康。
荒林翳山郭，積水成秋晦。端居意自違，況別親與愛。歡筵慊未足，離燈悄已對。還當掩郡閣，佇君方此會。
朝元下赤墀，玉節使西夷。關隴風迴首，河湟雪灑旗。磧砂行幾月，戎帳到何時。應盡平生志，高全大國儀。
咿嚘不可信，以此敗懷王。客死嶢關路，返葬岐江陽。啼狖抱山月，饑狐獵野霜。一聞懷沙事，千載盡悲涼。
何處多明月，津亭暑夜深。煙霞不可望，雲樹更沉沉。好是吳中隱，仍為洛下吟。微官朝復夕，牽強亦何心。
遙知白石室，松柏隱朦朧。月落看心次，雲生閉目中。五更鐘隔岳，萬尺水懸空。苔蘚嵌岩所，依稀有徑通。
仲尼既雲歿，余亦浮于海。昏見鬥柄回，方知歲星改。虛舟任所適，垂釣非有待。為問乘槎人，滄洲復誰在。
何人見植初，老樹梵王居。山鬼暗棲托，樵夫難破除。聲高秋漢迥，影倒月潭虛。盡日無僧倚，清風長有餘。
同人與流俗，相謂好襟靈。有口不他說，長年自誦經。水聲秋後石，山色晚來庭。客問修何法，指松千歲青。
還家俄赴闕，別思肯淒淒。山坐軺車看，詩持諫筆題。天開中國大，地設四維低。拜舞吾君後，青雲更有梯。
露濕月蒼蒼，關頭榆葉黃。回輪照海遠，分彩上樓長。水凍頻移幕，兵疲數望鄉。只應城影外，萬里共胡霜。
殊俗還多事，方冬變所為。破甘霜落爪，嘗稻雪翻匙。巫峽寒都薄，烏蠻瘴遠隨。終然減灘瀨，暫喜息蛟螭。
秦人江上見，握手便沾衣。近日相知少，往年親故稀。遠遊何處去，舊業幾時歸。更向巴陵宿，堪聞雁北飛。
日日掃復灑，不容纖物侵。敢望來客口，道似主人心。蟻過光中少，苔依潤處深。門前亦如此，一徑入疏林。
振衣游紫府，飛蓋背青田。虛心恆警露，孤影尚凌煙。離歌淒妙曲，別操繞繁弦。在陰如可和，清響會聞天。
昔濫貂蟬長，同承雨露霏。今參魚鱉守，望美洞庭歸。浦樹懸秋影，江雲燒落輝。離魂似征帆，恆往帝鄉飛。
藏經看幾遍，眉有數條霜。萬境心都泯，深冬日亦長。窗虛花木氣，衲掛水雲鄉。時說秋歸夢，峰頭雪滿床。
曉垂朱綬帶，晚著白綸巾。出去為朝客，歸來是野人。兩餐聊過日，一榻足容身。此外皆閒事，時時訪老陳。
徂謝年方久，哀榮事獨稀。雖殊百兩迓，同是九泉歸。詔使歸金策，神人送玉衣。空山竟不從，寧肯學湘妃。
貧寄帝城居，交朋日自疏。愁迎離磧雁，夢逐出關書。經雨蟬聲盡，兼風杵韻余。誰知江徼塞，所憶在樵漁。
吳王劍池上，禪子石房深。久慕白雲性，忽勞青玉音。孤高知勝鶴，清雅似聞琴。此韻書珍重，煩師出定吟。
不遂青雲望，愁看黃鳥飛。梨花度寒食，客子未春衣。世事隨時變，交情與我違。空餘主人柳，相見卻依依。
有女名羅子，生來才兩春。我今年已長，日夜二毛新。顧念嬌啼面，思量老病身。直應頭似雪，始得見成人。
江上日多雨，蕭蕭荊楚秋。高風下木葉，永夜攬貂裘。勛業頻看鏡，行藏獨倚樓。時危思報主，衰謝不能休。
勝景天然別，精神入畫圖。一山分四頂，三面瞰平湖。過夏僧無熱，凌冬草不枯。遊人來至此，願剃髮和須。
覊棲親故少，遠別惜清才。天畔出相送，路長知未回。欲銷今日恨，強把異鄉杯。君去南堂後，應無客到來。
病向名場得，終為善誤身。無兒承後嗣，有女托何人。葬禮難求備，交情好者貧。惟余舊文集，一覽一沾巾。
早被嬋娟誤，欲妝臨鏡慵。承恩不在貌，教妾若為容。風暖鳥聲碎，日高花影重。年年越溪女，相憶采芙蓉。
一匱功盈尺，三峰意出群。望中疑在野，幽處欲生雲。慈竹春陰覆，香爐曉勢分。惟南將獻壽，佳氣日氛氳。
雲天宜北戶，塔廟似西方。林下僧無事，江清日復長。石泉盈掬冷，山實滿枝香。寂寞傳心印，玄言亦已忘。
柳變曲江頭，送君函谷游。弄琴寬別意，酌醴醉春愁。戀本亦何極，贈言微所求。莫令金谷水，不入故園流。
瑞塔臨初地，金輿幸上方。空邊有清淨，覺處無馨香。雨霽微塵斂，風秋定水涼。茲辰采仙菊，薦壽慶重陽。
十年離亂後，長大一相逢。問姓驚初見，稱名憶舊容。別來滄海事，語罷暮天鐘。明日巴陵道，秋山又幾重。
莫道無幽致，常來到日西。地雖當北闕，天與設東溪。疏葦寒多折，驚鳧去不齊。坐中皆作者，長愛覓分題。
江皋三月時，花發石楠枝。歸客應無數，春山自不知。獨行愁道遠，回信畏家移。楊柳東西渡，茫茫欲問誰。
窗開自真宰，四達見蒼涯。苔染渾成綺，雲漫便當紗。欞中空吐月，扉際不扃霞。未會通何處，應憐玉女家。
如何有歸思，愛別欲忘難。白鷺沙洲晚，青龍水寺寒。蕉花鋪淨地，桂子落空壇。持此心為境，應堪月夜看。
可訝東籬菊，能知節候芳。細枝青玉潤，繁蕊碎金香。爽氣浮朝露，濃姿帶夜霜。泛杯傳壽酒，應共樂時康。
荀令昔居此，故巢留越禽。動搖金翠尾，飛舞碧梧陰。上客徹瑤瑟，美人傷蕙心。會因南國使，得放海雲深。
巫峽見巴東，迢迢出半空。雲藏神女館，雨到楚王宮。朝暮泉聲落，寒暄樹色同。清猿不可聽，偏在九秋中。
物象遠濛濛，周回極望中。帶煙千井樹，和磬一樓風。月色寒沈地，波聲夜颺空。登臨無限趣，恨不與君同。
曉鐘催早期，自是赴嘉招。舟泊湘江闊，田收楚澤遙。雁驚起衰草，猿渴下寒條。來使黔南日，時應問寂寥。
谿翁居處靜，谿鳥入門飛。早起釣魚去，夜深乘月歸。露香菰米熟，煙暖荇絲肥。瀟灑塵埃外，扁舟一草衣。
堂堂聖祖興，赫赫昌基泰。戎車盟津偃，玉帛涂山會。舜日啟祥暉，堯雲卷征旆。風猷被有截，聲教覃無外。
身外無覊束，心中少是非。被花留便住，逢酒醉方歸。人事行時少，官曹入日稀。春寒游正好，穩馬薄綿衣。
香廚流瀑布，獨院鎖孤峰。紺發青螺長，文茵紫豹重。卵枯皆化燕，蜜老卻成蜂。明月留人宿，秋聲夜著松。
長貧知不易，去計擬何逃。相對人愁別，經過幾處勞。城連沙岫遠，山斷夏雲高。猶想成詩處，秋燈半照濤。
君居泥溝上，溝濁萍青青。蛙歡橋未掃，蟬嘒門長扃。名秩後千品，詩文齊六經。端來問奇字，為我講聲形。
邊雲四顧濃，饑馬嗅枯叢。萬里八九月，一身西北風。偷營天正黑，戰地雪多紅。昨夜東歸夢，桃花暖色中。
花宮難久別，道者憶千燈。殘雪入林路，暮山歸寺僧。日光依嫩草，泉響滴春冰。何用求方便，看心是一乘。
禪床深竹裡，心與徑山期。結社多高客，登壇盡小師。早秋歸寺遠，新雨上灘遲。別後江雲碧，南齋一首詩。
海水明月出，禁中清夜長。東南樓殿白，稍稍上宮牆。淨落金塘水，明浮玉砌霜。不比人間見，塵土污清光。
瓊尊猶有菊，可以獻留侯。願比三花秀，非同百卉秋。金英分蕊細，玉露結房稠。黃雀知恩在，銜飛亦上樓。
珍樹寒始花，氛氳九秋月。佳期若有待，芳意常無絶。裊裊碧海風，濛濛綠枝雪。急景自餘妍，春禽幸流悅。
炎靈全盛地，明月半秋時。今古人同望，盈虧節暗移。彩凝雙月迥，輪度八川遲。共惜鳴珂去，金波送酒卮。
送客謝亭北，逢君縱酒還。屈盤戲白馬，大笑上青山。回鞭指長安，西日落秦關。帝鄉三千里，杳在碧雲間。
有計自安業，秋風罷遠吟。買山惟種竹，對客更彈琴。煙起藥廚晚，杵聲松院深。閒眠得真性，惆悵舊時心。
只是守琴書，僧中獨寓居。心唯務鶴靜，分合與名疏。暮雨啼螿次，涼風落木初。家山太湖淥，歸去復何如。
騮馬照金鞍，轉戰入皋蘭。塞門風稍急，長城水正寒。雪暗鳴珂重，山長噴玉難。不辭橫絶漠，流血幾時干。
昨夜鬥回北，今朝歲起東。我年已強仕，無祿尚憂農。桑野就耕父，荷鋤隨牧童。田家占氣候，共說此年豐。
車馬長安道，誰知大隱心。蠻僧留古鏡，蜀客寄新琴。曬藥竹齋暖，搗茶松院深。思君一相訪，殘雪似山陰。
夜久聞羌笛，寥寥虛客堂。山空響不散，谿靜曲宜長。草木生邊氣，城池泛夕涼。虛然異風出，彷彿宿平陽。
晚遇緣才拙，先衰被病牽。那知垂白日，始是著緋年。身外名徒爾，人間事偶然。我朱君紫綬，猶未得差肩。
好是清涼地，都無繫絆身。晚晴宜野寺，秋景屬閒人。淨石堪敷坐，寒泉可濯巾。自慚容鬢上，猶帶郡庭塵。
新詩十九首，麗格出青冥。得處神應駭，成時力盡停。正愁聞更喜，沈醉見還醒。自是天才健，非關筆硯靈。
楚鞋應此世，只繞砌苔休。色相栽花視，身心坐石修。聲寒通節院，城黑見烽樓。欲取閒雲並，閒雲有去留。
門掩清曹晚，靜將烏府鄰。花開封印早，雪下典衣頻。怪木風吹閣，廢巢時落薪。每憐吾道苦，長說向同人。
風露曉淒淒，月下西牆西。行人帳中起，思婦枕前啼。屑屑命僮禦，晨裝儼已齊。將去復攜手，日高方解攜。
晚景函關路，涼風社日天。青岩新有燕，紅樹欲無蟬。愁立驛樓上，厭行官堠前。蕭條秋興苦，漸近二毛年。
趨府弟聯兄，看君此去榮。春隨千里道，河帶萬家城。綉服棠花映，青袍草色迎。梁園修竹在，持贈結交情。
淒涼懷古意，湘浦弔靈均。故國經新歲，扁舟寄病身。山城多曉瘴，澤國少晴春。漸遠無相識，青梅獨向人。
靜與懶相偶，年將衰共催。前途歡不集，往事恨空來。晝景委紅葉，月華鋪綠苔。沉思更何有，結坐玉琴哀。
闢席承宣父，重筵揖戴公。桂香浮半月，蘭氣襲迴風。舞拂丹霞上，歌清白雪中。佇將文綺色，舒捲帝王宮。
水木繞吾廬，搴簾晚檻虛。衰條寒露鵲，幽果落驚魚。愛酒貧還甚，趨時老更疏。乖慵自有素，不是忽簪裾。
去世能成道，遊仙不定家。歸期千歲鶴，行邁五雲車。海上春應盡，壺中日未斜。不知相憶處，琪樹幾枝花。
漠漠舊京遠，遲遲歸路賒。殘年傍水國，落日對春華。樹蜜早蜂亂，江泥輕燕斜。賈生骨已朽，淒惻近長沙。
關山凌旦開，石路無塵埃。白馬高譚去，青牛真氣來。重門臨巨壑，連揀起崇隈。即今揚策度，非是棄繻回。
秋日登高望，涼風吹海初。山川明已久，河漢沒無餘。遠近涯寥夐，高低中太虛。賦因王閣筆，思比謝游疏。
送出南溪日，離情不忍看。漸遙猶顧首，帆去意難判。最恨臨行夜，相期幾百般。但能存歲節，終久得同歡。
昔人謝塸埞，徒為妍詞飾。豈如珪璧姿，又有煙嵐色。光參筠席上，韻雅金罍側。直使于闐君，從來未嘗識。
昔時幽徑裡，榮耀雜春叢。今來玉墀上，銷歇畏秋風。細葉猶含綠，鮮花未吐紅。忘憂誰見賞，空此北堂中。
少年為長史，東去事諸侯。坐覺千閭靜，閒隨五馬游。行人楚國道，暮雪鬱林州。他日知相憶，春風海上樓。
攜手登臨處，巴陵天一隅。春生雲夢澤，水溢洞庭湖。共嘆虞翻枉，同悲阮籍途。長沙舊卑濕，今古不應殊。
涼飆亂黃葉，遲客橘陰清。蘿徑封行跡，雲門閉野情。零林秋露響，穿竹暮煙輕。莫戀幽棲地，懷安卻敗名。
西軒草詔暇，松竹深寂寂。月出清風來，忽似山中夕。因成西南夢，夢作遊仙客。覺聞宮漏聲，猶謂山泉滴。
將軍邀入幕，束帶便離家。身暖蕉衣窄，天寒磧日斜。火燒岡斷葦，風捲雪平沙。絲竹豐州有，春來只欠花。
重樓窗戶開，四望斂煙埃。遠岫林端出，清波城下回。乍疑蟬韻促，稍覺雪風來。並起鄉關思，銷憂在酒杯。
姓字載科名，無過子最榮。宗中初及第，江上覲難兄。月向波濤沒，茶連洞壑生。石橋高思在，且為看東坑。
開門絶壑旁，躡蘚過花梁。路入峰巒影，風來芝朮香。夜吟明雪牖，春夢閉雲房。盡室更何有，一琴兼一觴。
從來多遠思，尤向靜中生。所以令心苦，還應是骨清。酒香偏入夢，花落又關情。積此風流事，爭無後世名。
莫問江南事，江南事可憑。抱鷄升寶位，跨犬出金陵。子建司南位，安仁秉夜燈。東鄰嬌小女，騎虎渡河冰。
鷄犬漁舟裡，長謡任興行。即令邀客醉，已被遠山迎。書笈將非重，荷衣著甚輕。謝安無個事，忽起為蒼生。
雙雙野田雀，上下同飲啄。暖去棲蓬蒿，寒歸傍籬落。慇勤避羅網，乍可遇雕鶚。雕鶚雖不仁，分明在寥廓。
羌笛寫龍聲，長吟入夜清。關山孤月下，來向隴頭鳴。逐吹梅花落，含春柳色驚。行觀向子賦，坐憶舊鄰情。
霽動江池色，春殘一去游。菰風生馬足，槐雪滴人頭。北闕塵未起，南山青欲流。如何多別地，卻得醉汀洲。
珍重神和子，聞名五十年。童顏終不改，綠發尚依然。酒裡消閒日，人間作散仙。長生如可慕，相逐隱林泉。
年長身多病，獨宜作冷官。從來閒坐慣，漸覺出門難。樹影新猶薄，池光晚尚寒。遙聞有花發，騎馬暫行看。
宅小人煩悶，泥深馬鈍頑。街東閒處住，日午熱時還。院窄難栽竹，牆高不見山。唯應方寸內，此地覓寬閒。
問俗周楚甸，川行眇江潯。興隨曉光發，道會春言深。回眺佳氣象，遠懷得山林。佇應舟楫用，曷務歸閒心。
嘯侶入山家，臨春玩物華。葛弦調綠水，桂醑酌丹霞。岸柳開新葉，庭梅落早花。興洽林亭晚，方還倒載車。
廢寺連荒壘，那知見子真。關城夜有雪，冰渡曉無人。酒裡唯多病，山中願作鄰。常聞兄弟樂，誰肯信家貧。
登覽值晴開，詩從野思來。蜀川新草木，秦日舊樓台。池景搖中座，山光接上台。近秋宜晚景，極目斷浮埃。
南北行已久，憐君知苦辛。萬家同草木，三載得陽春。東道聽遊子，夷門歌主人。空持語相送，應怪不沾巾。
相思邊草長，回望水連空。雁過當行次，蟬鳴復客中。壯年看即改，羸病計多同。儻宿林中寺，深憑問遠公。
閒階夜雨滴，偏入別情中。斷續清猿應，淋漓候館空。氣令煩慮散，時與早秋同。歸客龍山道，東來雜好風。
博士本秦官，求才帖職難。臨風曲台淨，對月碧池寒。講學分陰重，齋祠曉漏殘。朝衣辨色處，雙綬更宜看。
病童隨瘦馬，難算往來程。野寺僧相送，河橋酒滯行。足愁無道性，久客會人情。何計覊窮盡，同居不出城。
禮足一垂淚，醫王知病由。風螢方喜夜，露槿已傷秋。顧以兒童愛，每從仁者求。將祈竟何得，滅跡在緇流。
飭裝侵曉月，奔策候殘星。危閣尋丹障，回梁屬翠屏。雲間迷樹影，霧裡失峰形。復此涼飆至，空山飛夜螢。
扈蹕游玄地，陪仙瞰紫微。似邁銖衣劫，將同羽化飛。雕戈秋日麗，寶劍曉霜霏。獻觴乘菊序，長願奉天暉。
寒塘數樹梅，常近臘前開。雪映緣岩竹，香侵泛水苔。遙思清景暮，還有野禽來。誰是攀枝客，茲辰醉始回。
誤飲覃懷酒，誰知滯去程。朝昏太行色，坐臥沁河聲。白道穿秦甸，嚴鼙似戍城。鄰鷄莫相促，遊子自晨征。
肖翹雖振羽，戚促盡疑冰。風助流還急，煙遮點漸凝。不須輕列宿，才可擬孤燈。莫倚隋家事，曾煩下詔征。
謝公遺詠處，池水夾通津。古往人何在，年來草自春。色宜波際綠，香愛雨中新。今日青青意，空悲行路人。
繁華泣清露，悄悄落衣巾。明日逢寒食，春風見故人。病來羞滯楚，西去欲迷秦。憔悴此時久，青山歸四鄰。
閒園多好風，不意在街東。早早詩名遠，長長酒性同。竹香新雨後，鶯語落花中。莫遣經過少，年光漸覺空。
宿雨淨煙霞，春風綻百花。綠楊中禁路，朱戟五侯家。草色金堤晚，鶯聲禦柳斜。無媒猶未達，應共惜年華。
幾榻臨池坐，軒車冒雪過。交親致杯酒，僮仆解笙歌。流歲行將晚，浮榮得幾多。林泉應問我，不住意如何。
馳心棲杳冥，何物比清泠。夜月照巫峽，秋風吹洞庭。酬難塵鬢皓，坐久壁燈青。竟晚蒼山詠，喬枝有鶴聽。
愛君書院靜，莎覆蘚階濃。連穗古藤暗，領雛幽鳥重。樽前迎遠客，林杪見晴峰。誰謂朱門內，雲山滿座逢。
暫得金吾夜，通看火樹春。停車傍明月，走馬入紅塵。妓雜歌偏勝，場移舞更新。應須盡記取，說向不來人。
因君灞陵別，故國一回看。共食田文飯，先之梅福官。江風轉日暮，山月滿潮寒。不得同舟望，淹留歲月闌。
朝紅爭景新，夕素含露翻。妍姿如有意，流芳復滿園。單棲守遠郡，永日掩重門。不與花為偶，終遣與誰言。
詩業務經綸，新皆意外新。因知登第榜，不著不平人。句得孤舟月，心飛九陌塵。明年相賀日，應到曲江濱。
征客戍金微，愁閨獨掩扉。塵埃生半榻，花絮落殘機。褪暖蠶初臥，巢昏燕欲歸。春風日向盡，銜涕作征衣。
春意賞不足，承夕步東園。事表精慮遠，月中華木繁。開襟寄清景，遐想屬空門。安得纚芳屣，看君幽徑萱。
漠漠澹雲煙，秋歸澤國天。風高還促燕，雨細未妨蟬。靜引荒城望，涼驚旅枕眠。更堪憔悴裡，欲泛洞庭船。
密竹行已遠，子規啼更深。綠池芳草氣，閒齋春樹陰。晴蝶飄蘭徑，遊蜂繞花心。不遇君攜手，誰復此幽尋。
律中麟角者，高淡出塵埃。芳草不曾觸，幾生如此來。壑風吹磬斷，杉露滴花開。如結林中社，伊余亦願陪。
獨來多任性，惟與白雲期。深處花開盡，遲眠人不知。水流山暗處，風起月明時。望見南峰近，年年懶更移。
為文通絶境，從宦及良辰。洛下知名早，腰邊結綬新。且傾浮菊酒，聊拂染衣塵。獨恨滄波侶，秋來別故人。
何地避春愁，終年憶舊遊。一家千里外，百舌五更頭。客路偏逢雨，鄉山不入樓。故園桃李月，伊水向東流。
林徑西風急，松枝講鈔余。凍髭亡夜剃，遺偈病時書。地燥焚身後，堂空著影初。弔來頻落淚，曾憶到吾廬。
耳虛多聽遠，展轉晨鷄鳴。一室背燈臥，中宵掃葉聲。蘭芳經雨敗，鶴病得秋輕。肯踏衡門草，唯應是友生。
高樓上長望，百里見靈山。雨歇河珠定，雲開谷鳥還。田苗映林合，牛犢傍村閒。始得消憂處，蟬聲催入關。
鄉心新歲切，天畔獨潸然。老至居人下，春歸在客先。嶺猿同旦暮，江柳共風煙。已似長沙傅，從今又幾年。
君話南徐去，迢迢過建康。弟兄新得信，鴻雁久離行。木落空林浪，秋殘漸雪霜。閒游登北固，東望海蒼蒼。
捧月三更斷，藏星七夕明。才聞飄迥路，旋見隔重城。潭暮隨龍起，河秋壓雁聲。只應惟宋玉，知是楚神名。
果窺丹灶鶴，莫羡白頭翁。日月仙壺外，筋骸藥臼中。雲歸無定所，鳥跡不留空。何必勞方寸，嶇崎問遠公。
勞歌好自看，終久偶齊桓。五字若教易，一名爭得難。侵窗紅樹老，蔭砌雪花殘。莫效齊僚屬，東歸剪釣竿。
二十青宮吏，成名似者稀。承顏陸郎去，攜手謝娘歸。夜月回孤燭，秋風試裌衣。扁舟楚水上，來往速如飛。
俯仰不能去，如逢舊友同。曾因春雪散，見在華山中。何處有明月，訪君聽遠風。相將歸未得，各占石岩東。
之子之東洛，囊中有偈新。紅塵誰不入，獨鶴自難親。定鼎門連岳，黃河凍過春。憑師將遠意，說似社中人。
浦干潮未應，堤濕凍初銷。粉片妝梅朵，金絲刷柳條。鴨頭新綠水，雁齒小紅橋。莫怪珂聲碎，春來五馬驕。
燕燕知何事，年年應候來。卻緣華屋在，長得好時催。花外啣泥去，空中接食回。不同黃雀意，迷逐網羅媒。
忽忽動中私，人間何所之。老過離亂世，生在太平時。桃李春無主，杉松寺有期。曾吟子山賦，何啻舊凌遲。
履端初起節，長苑命高筵。肆夏喧金奏，重潤響朱弦。春光催柳色，日彩泛槐煙。微臣同濫吹，謬得仰鈞天。
離亭聊把酒，此路徹邊頭。草白雁來盡，時清人去游。汾河流晉地，塞雪滿并州。別後相思夜，空看北斗愁。
揚州駁雜地，不辨龍蜥蜴。客身正乾枯，行處無膏澤。太山道不遠，相庇實無力。君若隨我行，必有煎茶厄。
由來山水客，復道向新安。半是乘槎便，全非行路難。晨裝林月在，野飯浦沙寒。嚴子千年後，何人釣舊灘。
一徑通高屋，重雲翳兩原。山寒初宿頂，泉落未知根。急雨洗荒壁，驚風開靜門。聽君吟廢夜，苦卻建溪猿。
遊人欲別離，半醉對花枝。看著春又晚，莫輕少年時。臨行記分處，迴首是相思。各向天涯去，重來未可期。
才非谷永傳，無意謁王侯。小暑金將伏，微涼麥正秋。遠山依枕見，暮雨閉門愁。更憶東林寺，詩家第一流。
吹簫江上晚，惆悵別茅君。踏火能飛雪，登刀入白雲。晨香長日在，夜磬滿山聞。揮手桐溪路，無情水亦分。
掃雪開幽徑，端居望故人。猶殘臘月酒，更值早梅春。幾日東城陌，何時曲水濱。聞閒且共賞，莫待綉衣新。
珍木鬱清池，風荷左右披。淺觴寧及醉，慢舸不知移。蔭林簟光冷，照流簪影欹。胡為獨覊者，雪涕向漣漪。
龍似瞿唐會，江依白帝深。終年常起峽，每夜必通林。收穫辭霜渚，分明在夕岑。高齋非一處，秀氣豁煩襟。
林院無情緒，經春不一開。楊花飛作穗，榆莢落成堆。壯氣從中減，流年逐後催。只應如過客，病去老迎來。
山中人不見，雲去夕陽過。淺瀨寒魚少，叢蘭秋蝶多。老年疏世事，幽性樂天和。酒熟思才子，溪頭望玉珂。
營營孤思通，寂寂長門夜。妾妒亦知非，君恩那不借。攜琴就玉階，調悲聲未諧。將心寄明月，流影入君懷。
公來第四秋，樂國號無愁。軍士游書肆，商人占酒樓。熊羆交黑槊，賓客滿青油。今日文章主，梁王不姓劉。
才子浮生促，泉台此路賒。官卑楊執戟，年少賈長沙。人去門棲鵩，災成酒誤蛇。唯餘封禪草，留在茂陵家。
不向新安去，那知江路長。猿聲比廬霍，水色勝瀟湘。驛樹收殘雨，漁家帶夕陽。何須愁旅泊，使者有輝光。
危樓送遠目，信美奈鄉情。轉岸孤舟疾，銜山落照明。蕭條看草色，惆悵認江聲。誰會登臨恨，從軍白髮生。
新秋初雨後，獨立對遙山。去鳥望中沒，好雲吟裡還。長年慚道薄，明代取身閒。從有西征思，園林懶閉關。
嘉谷不夏熟，大器當晚成。徐生異凡鳥，安得非時鳴。汲汲有所為，驅驅無本情。懿哉蒼梧鳳，終見排雲征。
萬里飛書至，聞君已渡遼。只諳新別苦，忘卻舊時嬌。烽戍年將老，紅顏日向凋。胡沙兼漢苑，相望幾迢迢。
悠悠渠水清，雨霽洛陽城。槿墮初開艷，蟬聞第一聲。故人容易去，白髮等閒生。此別無多語，期君晦盛名。
白髮長興嘆，青娥亦伴愁。寒衣補燈下，小女戲床頭。暗淡屏幃故，淒涼枕席秋。貧中有等級，猶勝嫁黔婁。
所得非眾語，眾人那得知。才吟五字句，又白幾莖髭。月閣欹眠夜，霜軒正坐時。沈思心更苦，恐作滿頭絲。
窗下聞鷄後，蒼茫映遠林。才分天地色，便禁虎狼心。是處程涂遠，何山洞府深。此時堪佇望，萬象豁塵襟。
佛地葬羅衣，孤魂此是歸。舞為蝴蝶夢，歌謝伯勞飛。翠發朝雲在，青蛾夜月微。傷心一花落，無復怨春輝。
舟子相呼起，長江未五更。幾看星月在，猶帶夢魂行。鳥亂村林迥，人喧水柵橫。蒼茫平野外，漸認遠峰名。
貢籍常同府，周行今一時。諫曹誠已忝，京邑豈相宜。黑髮年來盡，滄江歸去遲。何時得攜手，林下靜吟詩。
江漢山重阻，風雲地一隅。年年非故物，處處是窮途。喪亂秦公子，悲涼楚大夫。平生心已折，行路日荒蕪。
擢干方數尺，幽姿已蒼然。結根西山寺，來植郡齋前。新含野露氣，稍靜高窗眠。雖為賞心遇，豈有岩中緣。
已知成傲吏，復見解朝衣。應向丹陽郭，秋山獨掩扉。草堂連古寺，江日動晴暉。一別滄洲遠，蘭橈幾歲歸。
入水文光動，抽空綠影春。露華生筍徑，苔色拂霜根。織可承香汗，裁堪釣錦鱗。三梁曾入用，一節奉王孫。
碧水映丹霞，濺濺度淺沙。暗通山下草，流出洞中花。淨色和雲落，喧聲繞石斜。明朝更尋去，應到阮郎家。
紀德名標五，初鳴度必三。殊方聽有異，失次曉無慚。問俗人情似，充庖爾輩堪。氣交亭育際，巫峽漏司南。
西去窮胡處，岩崖境不常。石形相對聳，天勢一條長。棧底鳴流水，林端斂夕陽。雖隨兵馬至，未免畏豺狼。
白小群分命，天然二寸魚。細微沾水族，風俗當園蔬。入肆銀花亂，傾箱雪片虛。生成猶拾卵，盡取義何如。
末路思前侶，猶為戀故巢。江山多勝境，賓主是貧交。飲舫閒依葦，琴堂雅結茅。夜清僧伴宿，水月在松梢。
靈峰標勝境，神府枕通川。玉殿斜連漢，金堂迥架煙。斷風疏晚竹，流水切危弦。別有青門外，空懷玄圃心。
一別幾寒暄，迢迢隔塞垣。相思長有事，及見卻無言。靜坐將茶試，閒書把葉翻。依依又留宿，圓月上東軒。
真宗開妙理，沖教統清虛。化演無為日，言昭有象初。瑤台肅靈瑞，金闕映仙居。一奏三清樂，長回八景輿。
赴縣是還鄉，途程豈覺長。聽鶯離灞岸，蕩槳入陵陽。野蕨生公署，閒雲拂印床。晴天調膳外，垂釣有池塘。
重陽千騎出，送客為踟躕。曠野多搖落，寒山滿路隅。晴空懸蒨旆，秋色起菱湖。幾日登司會，揚才盛五都。
河轉曙蕭蕭，鴉飛睥睨高。帆長摽越甸，壁冷掛吳刀。淡菜生寒日，鮞魚潠白濤。水花沾抹額，旗鼓夜迎潮。
林疏多暮蟬，師去宿山煙。古壁燈熏畫，秋琴雨潤弦。竹間窺遠鶴，岩上取寒泉。西嶽沙房在，歸期更幾年。
數朵欲傾城，安同桃李榮。未嘗貧處見，不似地中生。此物疑無價，當春獨有名。遊蜂與蝴蝶，來往自多情。
往歲客龜城，同時聽鹿鳴。君兼蓮幕貴，我得桂枝榮。棧閣危初盡，褒川路忽平。心期一壺酒，靜話別離情。
忽自見憔悴，壯年人亦疑。發緣多病落，力為不行衰。暖手揉雙目，看圖引四肢。老來真愛道，所恨覺還遲。
天祿閣門開，甘泉侍從回。圖書皆帝籍，寮友盡仙才。騎省通中掖，龍樓隔上台。猶憐病宮相，詩寄洛陽來。
恩華逐芳歲，形勝兼韶月。中席傍魚潭，前山倚龍闕。花迎妙妓至，鳥避仙舟發。宴賞良在茲，再來情不歇。
澤國舟車接，關門雨雪乖。春天行故楚，夜月下清淮。講易居山寺，論詩到郡齋。蔣家人暫別，三路草連階。
真性在方丈，寂寥無四鄰。秋天月色正，清夜道心真。大夢觀前事，浮名悟此身。不知庭樹意，榮落感何人。
曾共劉諮議，同時事道林。與君方掩淚，來客是知心。階雪凌春積，鐘煙向夕深。依然舊童子，相送出花陰。
獨居三島上，花竹映柴關。道廣群仙惜，名成萬事閒。病多唯縱酒，靜極不思山。唯有逍遙子，時時自往還。
吾宗老孫子，質樸古人風。耕鑿安時論，衣冠與世同。在家常早起，憂國願年豐。語及君臣際，經書滿腹中。
職散優閒地，身慵老大時。送春唯有酒，銷日不過棋。祿米獐牙稻，園蔬鴨腳葵。飽餐仍晏起，餘暇弄龜兒。
雲僧鑿山井，寒碧在中庭。況是分岩眼，同來下石瓶。旁痕終變蘚，圓影即澄星。異夜天龍蟄，應聞說葉經。
竹溪人請住，何日向中峰。瓦舍山情少，齋身疾色濃。夏高移坐次，菊淺露行蹤。來往湓城下，三年兩度逢。
寒日經檐短，窮猿失木悲。峽中為客恨，江上憶君時。天地身何在，風塵病敢辭。封書兩行淚，沾灑裛新詩。
寂寥思隱者，孤燭坐秋霖。梨慄猿喜熟，雲山僧說深。寄書應不到，結伴擬同尋。廢寢方終夕，迢迢紫閣心。
苒苒谷中寺，娟娟林表峰。闌幹上處遠，結構坐來重。騎馬行春徑，衣冠起晚鐘。雲門青寂寂，此別惜相從。
君為蹈海客，客路誰諳悉。鯨度乍疑山，鷄鳴先見日。所嗟回棹晚，倍結離情密。無貪合浦珠，念守江陵橘。
浮世師休話，晉時燈照岩。禽飛穿靜戶，藤結入高杉。存沒詩千首，廢興經數函。誰知將俗耳，來此避囂讒。
迢迢江漢路，秋色又堪驚。半夜聞鴻雁，多年別弟兄。高風雲影斷，微雨菊花明。欲寄東歸信，裴回無限情。
旦夕天氣爽，風飄葉漸輕。星繁河漢白，露逼衾枕清。丹鳥月中滅，莎鷄床下鳴。悠悠此懷抱，況復多遠情。
洛城本天邑，洛水即天池。君王既行幸，法子復來儀。虛室香花滿，清川楊柳垂。乘閒道歸去，遠意誰能知。
京國久知名，江河近識荊。不辭今日醉，便有故人情。細雨孤鴻遠，西風一棹輕。暫時分手去，應不負詩盟。
西阪何繚繞，青林問子家。天寒噪野雀，日晚度城鴉。寂歷道傍樹，曈曨原上霞。茲情不可說，長恨隱淪賒。
雖是尋山客，還同慢世人。讀書惟務靜，無褐不憂貧。野色春冬樹，鷄聲遠近鄰。郄公即吾友，合與爾相親。
追琢他山石，方圓一勺深。抱真唯守墨，求用每虛心。波浪因文起，塵埃為廢侵。憑君更研究，何啻直千金。
吾衰寡情趣，君病懶經過。其奈西樓上，新秋明月何。庭蕪淒白露，池色澹金波。況是初長夜，東城砧杵多。
荒涼滿庭草，偃亞侵檐竹。府吏下廳簾，家僮開被襆。數聲城上漏，一點窗間燭。官曹冷似冰，誰肯來同宿。
豈知城闕內，有地出紅塵。草占一方綠，樹藏千古春。馬嘶游寺客，犬吠探花人。寂寂無鐘鼓，槐行接紫宸。
溪流清且深，松石復陰臨。正爾可嘉處，胡為無賞心。我由不忍別，物亦有緣侵。自匪常行邁，誰能知此音。
驟雨歸山盡，頽陽入輞川。看虹登晚墅，踏石過青泉。紫葛藏仙井，黃花出野田。自知無路去，回步就人煙。
萬重煙靄裡，隱隱見夔州。夜靜明月峽，春寒堆雪樓。獨吟誰會解，多病自淹留。往事如今日，聊同子美愁。
為郎復典郡，錦帳映朱輪。露冕隨龍節，停橈得水人。早霜蘆葉變，寒雨石榴新。莫怪諳風土，三年作逐臣。
館舍幸相近，因風及病身。一官雖隔水，四韻是同人。衰臥朦朧曉，貧居冷落春。少年無不好，莫恨滿頭塵。
今夜啟城闉，結伴戲芳春。鼓聲撩亂動，風光觸處新。月下多遊騎，燈前饒看人。歡樂無窮已，歌舞達明晨。
霜晚復秋殘，樓明近遠山。滿壺邀我醉，一榻為僧閒。樹簇孤汀眇，帆欹積浪間。從容更南望，殊欲外人寰。
左右搗凝膏，朝昏布煙縷。方圓隨樣拍，次第依層取。山謡縱高下，火候還文武。見說焙前人，時時炙花脯。
粉席秋期緩，針樓別怨多。奔龍爭度日，飛鵲亂填河。失喜先臨鏡，含羞未解羅。誰能留夜色，來夕倍還梭。
延陵衰草遍，有路問茅山。鷄犬驅將去，煙霞擬不還。新家彭澤縣，舊國穆陵關。處處逃名姓，無名亦是閒。
春來常早起，幽事頗相關。帖石防隤岸，開林出遠山。一丘藏曲折，緩步有躋攀。僮僕來城市，瓶中得酒還。
夜入丹陽郡，天高氣象秋。海隅雲漢轉，江畔火星流。城郭傳金柝，閭閻閉綠洲。客行凡幾夜，新月再如鈎。
稽亭追往事，睢苑勝前聞。飛閣凌芳樹，華池落彩雲。藉草人留酌，銜花鳥赴群。向來同賞處，惟恨碧林曛。
颯至池館涼，靄然和曉霧。蕭條集新荷，氤氳散高樹。閒居興方澹，默想心已屢。暫出仍濕衣，況君東城住。
昔我伊原上，孤游竹樹間。人依紅桂靜，鳥傍碧潭閒。松蓋低春雪，藤輪倚暮山。永懷桑梓邑，衰老若為還。
東海天台山，南方縉雲驛。溪澄問人隱，岩險煩登陟。潭壑隨星使，軒車繞春色。儻尋琪樹人，為報長相憶。
南北東西事，人間會也無。昔曾棲玉笥，今也返玄都。雪片隨天闊，泉聲落石孤。丹霄人有約，去採石菖蒲。
終日愧無政，與君聊散襟。城根山半腹，亭影水中心。朗詠竹窗靜，野情花徑深。那能有餘興，不作剡溪尋。
老親依北海，賤子棄南荒。有淚皆成血，無聲不斷腸。此中逢故友，彼地送還鄉。願作楓林葉，隨君度洛陽。
槐柳未知秋，依依館驛頭。客心俱念遠，時雨自相留。浪沒貨魚市，帆高賣酒樓。夜來思展轉，故里在南州。
清晨控龍馬，弄影出花林。躞蹀依春澗，聯翩度碧潯。苔流染絲絡，水潔寫雕簪。一禦瑤池駕，詎憶長城陰。
炎海韶州牧，風流漢署郎。分符先令望，同舍有輝光。白首多年疾，秋天昨夜涼。洞庭無過雁，書疏莫相忘。
一丘常欲臥，三徑苦無資。北土非吾願，東林懷我師。黃金然桂盡，壯志逐年衰。日夕涼風至，聞蟬但益悲。
武陵敬愛客，終宴不知疲。遣共渾王飲，錯宴延陀兒。始被鴻臚識，終蒙御史知。精神既如此，長嘆復何為。
濛濛庭樹花，墜地無顏色。日暮東風起，飄揚玉階側。殘蕊在猶稀，青條聳復直。為君結芳實，令君勿嘆息。
自小從游慣，多由戲笑偏。常時矜禮數，漸老荷優憐。見主承休命，為郎貴晚年。伯喈文與篆，虛作漢家賢。
讀書與磨劍，旦夕但忘疲。儻若功名立，那愁變化遲。塵從侵硯席，苔任滿庭墀。明代搜揚切，升沈莫問龜。
天山一丈雪，雜雨夜霏霏。濕馬胡歌亂，經烽漢火微。丁零蘇武別，疏勒范羌歸。若看關頭下，長榆葉定稀。
處俗常如病，看花亦似秋。若無時復酒，寧遣鎮長愁。漸覺身非我，都迷蝶與周。何煩五色藥，尊下即丹丘。
寒山白雲裡，法侶自招攜。竹徑通城下，松門隔水西。方同沃洲去，不作武陵迷。彷彿遙看處，秋風是會稽。
簇簇互相遮，閒看實可嗟。藉多雖是葉，栽盛不如花。春綠暗連麥，秋干暮立鴉。舊鄉曾種得，經亂屬誰家。
曠望危橋上，微吟落照前。煙霞濃浸海，川岳闊連天。白鳥格不俗，孤雲態可憐。終期將爾輩，歸去舊江邊。
蔣宅為亭榭，蔡城東郭門。潭連秦相井，松老漢朝根。已積蒼苔遍，何曾舊徑存。高齋無事後，時復一攜尊。
塚司方慎選，劇縣得英髦。固是攀雲漸，何嗟趨府勞。楚山迎驛路，漢水漲秋濤。鶱翥方茲始，看君六翮高。
日慘長亭暮，天高大澤閒。風中聞草木，雪裡見江山。馬向塞雲去，人隨古道還。阮家今夜樂，應在竹林間。
早花常犯寒，繁實常苦酸。何事上春日，坐令芳意闌。夭桃定相笑，游妓肯回看。君問調金鼎，方知正味難。
紫閣雪未盡，杏園花亦寒。灞西辭舊友，楚外憶新安。細雨猿啼枿，微陽鷺起灘。旋應赴秋貢，詎得久承歡。
直到桑乾北，逢君夜不眠。上樓腰腳健，懷土眼睛穿。鬥柄寒垂地，河流凍徹天。覊魂泣相向，何事有詩篇。
超然彼岸人，一徑謝微塵。見相即非相，觀身豈是身。空門性未滅，舊裡化猶新。謾指堂中影，誰言影似真。
何年萬仞頂，獨有坐禪僧。客上應無路，人傳或見燈。齋廚唯有橡，講石任生藤。遙想東林社，如師誰復能。
悠悠驅匹馬，征路上連岡。晚翠深雲竇，寒台淨石樑。秋花偏似雪，楓葉不禁霜。愁見前程遠，空郊下夕陽。
回燈正衣裳，出戶星未稀。堂前候姑起，環珮生晨輝。暗池光冪歷，密樹花葳蕤。九城鐘漏絶，遙聽直郎歸。
送君當歲暮，鬥酒破離顏。車騎擁寒水，雪雲凝遠山。且安黃綬屈，莫羡白鷗閒。從此圖南路，青雲步武間。
本國兵戈後，難官在此時。遠分天子命，深要使君知。但遂生靈願，當應雨露隨。江山勝他郡，閒賦庾樓詩。
野寺長依止，田家或往還。老農開古地，夕鳥入寒山。書劍身同廢，煙霞吏共閒。豈能將白髮，扶杖出人間。
晚日宴清湘，晴空走艷陽。花低愁露醉，絮起覺春狂。舞旋紅裙急，歌垂碧袖長。甘心出童羖，須一盡時荒。
四顧木落盡，扁舟增所思。雲沖遠燒出，帆轉大荒遲。天際霜雪作，水邊蒿艾衰。斷猿不堪聽，一聽亦同悲。
左右分京闕，黃河與宅連。何功來此地，竊位已經年。天下才彌小，關中鎮最先。隴山望可見，惆悵是窮邊。
紗帽度殘春，虛舟寄一身。溪邊逢越女，花裡問秦人。古塞連山靜，陰霞落海新。有時城郭去，暗與酒家親。
世事澆浮後，艱難向此生。人心不自足，公道為誰平。德喪淳風盡，年荒蔓草盈。堪悲山下路，非只客中行。
詩道將仙分，求之不可求。非關從小學，應是數生修。蟾桂雲梯折，鰲山鶴駕游。他年兩成事，堪喜是鄰州。
平生一顧重，意氣溢三軍。野日分戈影，天星合劍文。弓弦抱漢月，馬足踐胡塵。不求生入塞，唯當死報君。
尊前萬里愁，楚塞與皇州。雲識瀟湘雨，風知鄠杜秋。潮平猶倚棹，月上更登樓。他日滄浪水，漁歌對白頭。
我有一面鏡，新磨似秋月。上唯金膏香，下狀驪龍窟。等閒不欲開，醜者多不悅。或問幾千年，軒轅手中物。
萬里發遼陽，處處問家鄉。回車不淹轍，雨雪滿衣裳。行見日月疾，坐思道路長。但令不征戍，暗鏡生重光。
蟾宜天地靜，三五對階蓂。照耀超諸夜，光芒掩眾星。影寒池更澈，露冷樹銷青。枉值中秋半，長乖宿洞庭。
何以折相贈，白花青桂枝。月華若夜雪，見此令人思。雖然剡溪興，不異山陰時。明發懷二子，空吟招隱詩。
鄉賦鹿鳴篇，君為貢士先。新經夢筆夜，才比棄繻年。海雨沾隋柳，江潮赴楚船。相看南去雁，離恨倍潸然。
馬卿方失意，東去謁諸侯。過宋人應少，游梁客獨愁。鳥翻千室暮，蟬急兩河秋。仆本無媒者，因君淚亦流。
故國歸路賒，春晚在天涯。明月夜來夢，碧山秋到家。開窗聞落葉，遠墅見晴鴉。驚起曉庭際，鶯啼桃杏花。
野性歌三樂，皇恩出九重。那煩紫宸命，遠下白雲峰。多愧書傳鶴，深慚紙畫龍。將何佐明主，甘老在岩松。
花落杏園枝，驅車問路岐。人情誰可會，身事自堪疑。岳雨狂雷送，溪槎漲水吹。家山如此景，幾處不相隨。
寸心唯自切，上國與誰期。月晦時風雨，秋深日別離。便休終未肯，已苦不能疑。獨愧商山路，千年四皓祠。
草綠春陽動，遲遲澤畔游。戀花同野蝶，愛水劇江鷗。身外唯須醉，人間儘是愁。那知鳴玉者，不羡賣瓜侯。
世事何反覆，一身難可料。頭白翻折腰，還傢俬自笑。所嗟無產業，妻子嫌不調。五斗米留人，東谿憶垂釣。
圃畦新雨潤，愧子廢鋤來。竹杖交頭拄，柴扉隔徑開。欲棲群鳥亂，未去小童催。明日重陽酒，相迎自醱醅。
蟋蟀暮啾啾，光陰不少留。松檐半夜雨，風幌滿床秋。曙早燈猶在，涼初簟未收。新晴好天氣，誰伴老人遊。
倚杖望晴雪，溪雲幾萬重。樵人歸白屋，寒日下危峰。野火燒岡草，斷煙生石松。卻回山寺路，聞打暮天鐘。
水流過海稀，爾去換春衣。淚向檳榔盡，身隨鴻雁歸。草思晴後發，花怨雨中飛。想到金陵渚，酣歌對落暉。
蜂蟻屯夷落，熊羆逐漢飛。忘軀百戰後，屈指一年歸。厚眷紓天藻，深慈解禦衣。興酣歌舞出，朝野嘆光輝。
禪房無外物，清話此宵同。林彩水煙裡，澗聲山月中。橡霜諸壑霽，杉火一爐空。擁褐寒更徹，心知覺路通。
漢廣不分天，舟移杳若仙。秋虹映晚日，江鶴弄晴煙。積水浮冠蓋，遙風逐管弦。嬉遊不可極，留恨此山川。
鳥鳴桑葉間，綠條復柔柔。攀看去手近，放下長長鈎。黃花蓋野田，白馬少年游。所念豈回顧，良人在高樓。
周楚仍連接，川原乍屈盤。雲垂天不暖，塵漲雪猶乾。印綬歸台室，旌旗別將壇。欲知迎候盛，騎火萬星攢。
南北斷蓬飛，別多相見稀。更傷今日酒，未換昔年衣。舊友幾人在，故鄉何處歸。秦原向西路，雲晚雪霏霏。
重陽秋已晚，千里信仍稀。何處登高望，知君正憶歸。還當采時菊，定未授寒衣。欲識離居恨，郊園正掩扉。
落日憑危堞，春風似故鄉。川流通楚塞，山色繞徐方。壁壘依寒草，旌旗動夕陽。元戎資上策，南畝起耕桑。
晚景孤村僻，行軍數騎來。交新徒有喜，禮厚愧無才。賞靜憐雲竹，忘歸步月台。何當看花蕊，欲發照江梅。
離席一揮杯，別愁今尚醉。遲遲有情處，卻恨江帆駛。夢覺疑連榻，舟行忽千里。不見黃鶴樓，寒沙雪相似。
終南千古後，獨爾繼卿名。離障非今日，修因是幾生。亂峰寒影暮，深澗野流清。遠客歸心苦，難為此別情。
塞門春已暖，連影起蘋風。雲夢千行去，瀟湘一夜空。江人休舉網，虜將又虛弓。莫失南來伴，衡陽樹即紅。
淅淅夢初驚，幽窗枕簟清。更無人共聽，只有月空明。急想穿岩曲，低應過石平。欲將琴強寫，不是自然聲。
門前九陌塵，石上定中身。近放遼天鶴，曾為南嶽人。臘高松葉換，雪盡茗芽新。一自傳香後，名山願卜鄰。
縱調為野吟，徐徐下雲磴。因知負樵樂，不減援琴興。出林方自轉，隔水猶相應。但取天壤情，何求郢人稱。
辭家年已久，與子分偏深。易得相思淚，難為欲別心。孤雲隨浦口，幾日到山陰。遙想蘭亭下，清風滿竹林。
三年皆一閏，此閏勝常時。莫怪花開晚，都緣春盡遲。節分炎氣近，律應蕙風移。夢得成胡蝶，芳菲幸不遺。
尋師擬學空，空住虎溪東。千里照山月，一枝驚鶴風。年如流去水，山似轉來蓬。盡日都無事，安禪石窟中。
邊寇日騷動，故人音信稀。長纓慚賈誼，孤憤憶韓非。曉匣魚腸冷，春園鴨掌肥。知君安未得，聊且示忘機。
聞道白雲居，窈窕青蓮宇。岩泉萬丈流，樹石千年古。林臥對軒窗，山陰滿庭戶。方釋塵事勞，從君襲蘭杜。
琉璃師到城，談性外諸經。下嶺雪霜在，近人林木清。苔痕深草履，瀑布滴銅瓶。樂問山中事，宵言徹曉星。
不才甘下第，君子蹇何重。相送昆明岸，同看太白峰。數瓢留頃刻，殘照迫從容。好去煙霞縣，仙人有舊蹤。
山祇亦望幸，雲雨見靈心。岳館逢朝霽，關門解宿陰。咸京天上近，情渭日邊臨。我武因冬狩，何言是即禽。
根盤潛岳半，頂逼日輪邊。冷碧無雲點，危棱有瀑懸。秀輕毛女下，名與鼎湖偏。誰見扶持力，峨峨出後天。
佳期人不見，天上喜新秋。玉珮沾清露，香車渡淺流。東西一水隔，迢遞兩年愁。別有穿針處，微明月映樓。
滄溟西畔望，一望一心摧。地即同正朔，天教阻往來。波翻夜作電，鯨吼晝為雷。門外人參徑，到時花幾開。
庭小同蝸舍，門閒稱雀羅。火將燈共盡，風與雪相和。老睡隨年減，衰情向夕多。不知同病者，爭奈夜長何。
送君游梅湖，應見梅花發。有使寄我來，無令紅芳歇。暫行新林浦，定醉金陵月。莫惜一雁書，音塵坐胡越。
青牛游華岳，赤馬走吳宮。玉柱離鴻怨，金罍浮蟻空。日霽崤陵雨，塵起洛陽風。唯當玄度月，千里與君同。
青苔幽巷遍，新林露氣微。經聲在深竹，高齋獨掩扉。憩樹愛嵐嶺，聽禽悅朝暉。方耽靜中趣，自與塵事違。
靡靡寒欲收，靄靄陰還結。晨起望南端，千林散春雪。妍光屬瑤階，亂緒陵新節。無為掩扉臥，獨守袁生轍。
莫染亦莫鑷，任從伊滿頭。白雖無耐藥，黑也不禁秋。靜枕聽蟬臥，閒垂看水流。浮生未達此，多為爾為愁。
落日風雨至，秋天鴻雁初。離憂不堪比，旅館復何如。君又幾時去，我知音信疏。空多篋中贈，長見右軍書。
草肥朝牧牛，桑綠晚鳴鳩。列岫檐前見，清泉碓下流。春蔬和雨割，社酒向花篘。引我南陂去，籬邊有小舟。
三十世皇都，蕭條是霸圖。片牆看破盡，遺蹟漸應無。野徑通荒苑，高槐映遠衢。獨吟人不問，清冷自嗚嗚。
幾代儒家業，何年佛寺碑。地平邊海處，江出上山時。故國人長往，空門事可知。淒涼問禪客，身外即無為。
莫倦尋春去，都無百日遊。更堪正月過，已是一分休。泉暖聲才出，雲寒勢未收。晚來重作雪，翻為杏花愁。
大片向空舞，出門肌骨寒。路岐平即易，溝壑滿應難。兔穴歸時失，禽枝宿處干。豪家寧肯厭，五月畫圖看。
少華中峰寺，高秋眾景歸。地連秦塞起，河隔晉山微。晚木蟬相應，涼天雁並飛。慇勤記岩石，只恐再來稀。
六百商於路，崎嶇古共聞。蜂房春欲暮，虎阱日初曛。路向泉間辨，人從樹杪分。更誰開捷徑，速擬上青雲。
請告嚴程盡，西歸道路寒。欲陪鷹隼集，猶戀鶺鴒單。洛邑人全少，嵩高雪尚殘。滿台誰不故，報我在微官。
鬥石類岩巘，飛流瀉潺湲。遠壑檐宇際，孤巒雉堞間。何必到海岳，境幽機自閒。茲焉得高趣，高步謝東山。
開閣錦城中，餘閒訪梵宮。九層連晝景，萬象寫秋空。天半將身到，江長與海通。提攜出塵土，曾是穆清風。
孤亭臨峭岸，別有遠泉來。山與中條合，河逢一曲回。夜聲多雁過，晚色亂雲開。卻自求僮仆，淹留莫謾催。
南國獨行日，三巴春草齊。漾波歸海疾，危棧入雲迷。錦谷嵐煙裡，刀州晚照西。旅情方浩蕩，蜀魄滿林啼。
爾來多不見，此去又何之。華髮同今日，流芳似舊時。洲長春色遍，漢廣夕陽遲。歲歲王孫草，空憐無處期。
榜前潛制淚，眾裡自嫌身。氣味如中酒，情懷似別人。暖風張樂席，晴日看花塵。儘是添愁處，深居乞過春。
時輩似君稀，青春戰勝歸。名登郄詵第，身著老萊衣。稱意人皆羡，還家馬若飛。一枝誰不折，棣萼獨相輝。
楚塞故人稀，相逢本不期。猶存袖裡字，忽怪鬢中絲。客舍盈樽酒，江行滿篋詩。更能連騎出，還似洛橋時。
蕭蕭度閶闔，習習下庭闈。花蝶自飄舞，蘭蕙生光輝。相烏正舉翼，退鷁已驚飛。方從列子禦，更逐浮雲歸。
相見又相別，大江秋水深。悲歡一世事，去住兩鄉心。淅瀝籬下葉，淒清階上琴。獨隨孤棹去，何處更同衾。
帝女出天津，和戎轉罽輪。川經斷腸望，地與析支鄰。奏曲風嘶馬，銜悲月伴人。旋知偃兵革，長是漢家親。
南星中大火，將子涉清淇。西林改微月，征旆空自持。碧潭去已遠，瑤華折遺誰。若問遼陽戍，悠悠天際旗。
一瓶離別酒，未盡即言行。萬水千山路，孤舟幾月程。川原秋色靜，蘆葦晚風鳴。迢遞不歸客，人傳虛隱名。
離亭非舊國，春色是他鄉。老畏歌聲斷，愁隨舞曲長。二天開寵餞，五馬爛生光。川路風煙接，俱宜下鳳凰。
高眠當聖代，雲鳥未為孤。天子征不起，閒人親得無。猿猱狂欲墜，水石怪難圖。寂寞荒齋外，松杉相倚枯。
旭日高山上，秋天大海隅。黃花羅粔籹，絳實簇茱萸。病久歡情薄，鄉遙客思孤。無心同落帽，天際望歸途。
寥寂荒壘下，客舍雨微微。門見苔生滿，心慚吏到稀。籬花看未發，海燕欲先歸。無限堪惆悵，誰家復搗衣。
懶鈍尤知命，幽棲漸得朋。門閒無謁客，室靜有禪僧。爐向初冬火，籠停半夜燈。憂勞緣智巧，自喜百無能。
閒庭落景盡，疏簾夜月通。山靈響似應，水淨望如空。棲枝猶繞鵲，遵渚未來鴻。可嘆高樓婦，悲思杳難終。
紅芳憐靜色，深與雨相宜。餘滴下纖蕊，殘珠墮細枝。浣花江上思，啼粉鏡中窺。念此低回久，風光幸一吹。
所思勞旦夕，惆悵去湘東。禪客知何在，春山幾處同。獨行殘雪裡，相見暮雲中。請住東林寺，彌年事遠公。
裊裊涼風動，淒淒寒露零。蘭衰花始白，荷破葉猶青。獨立棲沙鶴，雙飛照水螢。若為寥落境，仍值酒初醒。
白衣方外人，高閒溪中鶴。無心戀稻粱，但以林泉樂。赤霄終得意，天池俟飛躍。歲晏入帝鄉，期君在寥廓。
寺近朝天路，多聞玉珮音。鑒人開慧眼，歸鳥息禪心。磬接星河曙，窗連夏木深。此中能宴坐，何必在雲林。
總章陳昔典，衢室禮惟神。宏規則天地，神用葉陶鈞。負扆三春旦，充庭萬宇賓。顧己誠虛薄，空慚億兆人。
花枝暖欲舒，粉署夜方初。世職推傳盛，春刑是減余。蕓香能護字，鉛槧善呈書。此地從頭白，經年望雉車。
見說山居好，書樓被翠侵。燒熛汀島境，月色弟兄吟。犬吠黃椑落，牛歸紅樹深。仍聞多白菌，應許一相尋。
日暮掩重扉，抽簪復解衣。漏聲林下靜，螢色月中微。秋霽露華結，夜深人語稀。慇勤故山路，誰與我同歸。
漸入雲峰裡，愁看驛路閒。亂鴉投落日，疲馬向空山。且喜憐非罪，何心戀末班。天南一萬里，誰料得生還。
江頭且系船，為爾獨相憐。雲散灌壇雨，春青彭澤田。頻驚適小國，一擬問高天。別後巴東路，逢人問幾賢。
臨風颺颺花，透影朧朧月。巫峽隔波雲，姑峰漏霞雪。鏡勻嬌麵粉，燈泛高籠纈。夜久清露多，啼珠墜還結。
朝朝聲磬罷，章子掃藤陰。花過少遊客，日長無事心。回山閉院直，落水下橋深。安得開方便，容身老此林。
道家奠靈簡，自昔仰神仙。真子今將命，蒼生福可傳。江山尋故國，城郭信依然。二室遙相望，雲回洞裡天。
門與青山近，青山復幾重。雪融皇子岸，春浥翠微峰。地有經冬草，林無未老松。竹寒溪隔寺，晴日直聞鐘。
紅亭出鳥外，駿馬系雲端。萬嶺窗前睥，千家肘底看。開瓶酒色嫩，踏地葉聲干。為逼霜台使，重裘也覺寒。
殘雲收翠嶺，夕霧結長空。帶岫凝全碧，障霞隱半紅。彷彿分初月，飄颻度曉風。還因三里處，冠蓋遠相通。
是法修行遍，方棲不二門。隨緣嫌寺著，見性覺經繁。所嘆身將老，始聞師一言。塵沙千萬劫，劫盡佛長存。
朱檻滿明月，美人歌落梅。忽驚塵起處，疑有鳳飛來。一曲聽初徹，幾年愁暫開。東南正雲雨，不得見陽台。
自小僻于詩，篇篇恨不奇。苦吟無暇日，華髮有多時。進取門難見，升沈命未知。秋風夜來急，還恐到京遲。
褒谷通岷嶺，青冥此路深。晚程椒瘴熱，野飯荔枝陰。古郡三刀夜，春橋萬里心。唯應對楊柳，暫醉卓家琴。
舊寺尋遺緒，歸心逐去塵。早鶯何處客，古木幾家人。白髮經多難，滄洲欲暮春。臨期數行淚，為爾一沾巾。
傳騎一何催，山門晝未開。高人終避世，聖主不遺才。坐次欹臨水，門中獨舉杯。誰為旦夕侶，深寺數僧來。
好鳥無惡聲，仁獸肯狂噬。寧教鸚鵡啞，不遣麒麟細。人人語與默，唯觀利與勢。愛毀亦自遭，掩謗終失計。
秋風吹別袂，客思在長安。若得臨觴醉，何須減瑟彈。秉心凌竹柏，仗信越波瀾。春會文昌府，思君每北看。
郡北乘流去，花間竟日行。海魚朝滿市，江鳥夜喧城。讓酒非關病，援琴不在聲。應緣五斗米，數日滯淵明。
回塘分越水，古樹積吳煙。掃竹催鋪席，垂蘿待系船。鳥窺新罅慄，龜上半欹蓮。屢入忘歸地，長嗟俗事牽。
松軒塵外客，高枕自蕭疏。雨後苔侵井，霜來葉滿渠。閒看鏡湖畫，秋得越僧書。若待前溪月，誰人伴釣魚。
照耀天山外，飛鴉幾共過。微紅拂秋漢，片白透長波。影促寒汀薄，光殘古木多。金霞與雲氣，散漫復相和。
採薇易為山，何必登首陽。濯纓易為水，何必泛滄浪。貴崇已難慕，諂笑何所長。東堂桂欲空，猶有收螢光。
上國旅遊罷，故園生事微。風塵滿路起，行人何處歸。留思芳樹飲，惜別暮春暉。幾日投關郡，河山對掩扉。
故道木陰濃，荒祠山影東。杉松一庭雨，幡蓋滿堂風。客奠曉莎濕，馬嘶秋廟空。夜深池上歇，龍入古潭中。
湍駛風醒酒，船回霧起堤。高城秋自落，雜樹晚相迷。坐觸鴛鴦起，巢傾翡翠低。莫須驚白鷺，為伴宿清溪。
斜日半飛閣，高簾輕翳空。清香芙蓉水，碧冷琅玕風。絶岸派沿洑，修廊趾崇隆。唯當餌仙術，坐作朱顏翁。
擾擾倦行役，相逢陳蔡間。如何百年內，不見一人閒。對酒惜餘景，問程愁亂山。秋風萬里道，又出穆陵關。
筐封紫葡萄，筒卷白茸毛。臥暖身應健，含消齒免勞。衾衣疏不稱，梨慄鄙難高。曉起題詩報，寒澌滿筆毫。
木落漢川夜，西湖懸玉鈎。旌旗環水次，舟楫泛中流。目極想前事，神交如共游。瑤琴久已絶，松韻自悲秋。
半年離別夢，來往即湖邊。兩幅關山雪，尋常在眼前。項容藏古翠，張藻卷寒煙。藍澱圖花鳥，時人不惜錢。
昨夜星辰動，仙郎近漢關。玳筵吟雪罷，錦帳押春還。已到青雲上，應棲絳圃間。臨邛有詞賦，一為奏天顏。
美人挾趙瑟，微月在西軒。寂寞夜何久，慇勤玉指繁。清光委衾枕，遙思屬湘沅。空簾隔星漢，猶夢感精魂。
樓頭廣陵近，九月在南徐。秋色明海縣，寒煙生裡閭。夜帆歸楚客，昨日度江書。為問易名叟，垂綸不見魚。
庭樹已黃落，閉門俱寂寥。未知棲托處，空羡聖明朝。酒醒鄉心闊，雲晴客思遙。吾徒自多感，顏子只簞瓢。
出家侍母前，至孝自通禪。伏日江頭別，秋風檣下眠。鳥聲猿更促，石色樹相連。此路多如此，師行亦有緣。
早日覊游所，春風送客歸。柳花還漠漠，江燕正飛飛。歌舞知誰在，賓僚逐使非。宋亭池水綠，莫忘蹋芳菲。
聞君來日下，見我最嬌兒。漸大啼應數，長貧學恐遲。寄人龍種瘦，失母鳳雛痴。語罷休邊角，青燈兩鬢絲。
卜居鄰塢寺，魂夢又相關。鶴本如雲白，君初似我閒。月明僧渡水，木落火連山。從此天台約，來茲未得還。
惠持游蜀久，策杖欲西還。共別此宵月，獨歸何處山。對鷗沙草畔，洗足野雲間。知有玄暉會，齋心受八關。
皎皎仙家鶴，遠留閒宅中。徘徊幽樹月，嘹唳小亭風。丞相西園好，池塘野水通。欲將來放此，賞望與賓同。
地鎮標神秀，峨眉上翠氛。泉飛一道帶，峰出半天雲。古壁丹青色，新花綺綉紋。已開封禪所，希謁聖明君。
半錫探寒流，別師猿鶴洲。二三更後雨，四十字邊秋。立塞吟霞石，敲鼙看雪樓。扶親何處隱，驚夢入嵩丘。
寂寞吾廬貧，同來二閣人。所論唯野事，招作住雲鄰。古寺期秋宿，平林散早春。漱流今已矣，巢許豈堯臣。
帶雪復銜春，橫天占半秦。勢奇看不定，景變寫難真。洞遠皆通岳，川多更有神。白雲幽絶處，自古屬樵人。
草滿巴西綠，空城白日長。風吹花片片，春動水茫茫。八駿隨天子，群臣從武皇。遙聞出巡守，早晚遍遐荒。
攬轡疲宵邁，驅馬倦晨興。既出封泥谷，還過避雨陵。山行明照上，谿宿密雲蒸。登高徒欲賦，詞殫獨撫膺。
匹馬來郊外，扁舟在水濱。可憐沖雨客，來訪阻風人。小榼酤清醑，行廚煮白鱗。停杯看柳色，各憶故園春。
千里豈雲去，欲歸如路窮。人間無暇日，馬上又秋風。破月銜高岳，流星拂曉空。此時皆在夢，行色獨匆匆。
任官經一年，縣與玉峰連。竹籠拾山果，瓦瓶擔石泉。客歸秋雨後，印鎖暮鐘前。久別丹陽浦，時時夢釣船。
遠郭日曛曛，停橈一訪君。小橋通野水，高樹入江雲。酒興曾無敵，詩情舊逸群。怪來音信少，五十我無聞。
盡日陪游處，斜陽竹院清。定中觀有漏，言外證無生。色界聊傳法，空門不用情。欲知相去近，鐘鼓兩聞聲。
孤客到空館，夜寒愁臥遲。雖沽主人酒，不似在家時。幾宿得歡笑，如今成別離。明朝行更遠，回望隔山陂。
邊烽警榆塞，俠客度桑乾。柳葉開銀鏑，桃花照玉鞍。滿月臨弓影，連星入劍端。不學燕丹客，空歌易水寒。
車馬去遲遲，離言未盡時。看花一醉別，會面幾年期。樵路高山館，漁洲楚帝祠。南登迴首處，猶得望京師。
濯龍春苑曙，翠鳳曉旗舒。野色開煙後，山光澹月餘。風長笳煙咽，川迥騎行疏。珠履陪仙駕，金聲振屬車。
信來淮上郡，楚岫入秦雲。自顧為儒者，何由答使君。蛻風蟬半失，阻雨雁頻聞。欲識平生分，他時別紀勛。
汀洲白蘋草，柳惲乘馬歸。江頭楂樹香，岸上蝴蝶飛。酒杯箬葉露，玉軫蜀桐虛。朱樓通水陌，沙暖一雙魚。
四時為第一，一歲一重來。好景應難勝，余花虛自開。相思九個月，得信數枝梅。不向東門送，還成負酒杯。
小齋經暮雨，四面絶纖埃。眠客聞風覺，飛蟲入燭來。夜涼書讀遍，月正戶全開。住遠稀相見，留連宿始回。
草色隨驄馬，悠悠同出秦。水傳雲夢曉，山接洞庭春。帆影連三峽，猿聲近四鄰。青門一分手，難見杜陵人。
高房占境幽，講退即冥搜。欠鶴同支遁，多詩似惠休。瓶澄孤井浪，案白小窗秋。莫道歸山字，朝賢日獻酬。
神女調溫液，年年待聖人。試開臨水殿，來洗屬車塵。暖氣隨明主，恩波浹近臣。靈威自無極，從此獻千春。
平虜將軍婦，入門二十年。君心自有悅，妾寵豈能專。出解床前帳，行吟道上篇。古人不唾井，莫忘昔纏綿。
白羽金仆姑，腰懸雙轆轤。前年蔥嶺北，獨戰雲中胡。匹馬塞垣老，一身如鳥孤。歸來辭第宅，卻占平陵居。
春風最窈窕，日曉柳村西。嬌雲光占岫，健水鳴分溪。燎岩野花遠，戛瑟幽鳥啼。把酒坐芳草，亦有佳人攜。
微雨夜來歇，江南春色回。本驚時不住，還恐老相催。人好千場醉，花無百日開。豈堪滄海畔，為客十年來。
不為幽岸隱，古色涵空出。願以清泚流，鑒此堅貞質。傍臨玉光潤，時瀉苔花密。往往驚游鱗，尚疑垂釣日。
淺草干河闊，叢棘廢城高。白馬犀匕首，黑裘金佩刀。霜清徹兔目，風急吹雕毛。一經何用厄，日暮涕沾袍。
懸帆待秋水，去入杳冥間。東海幾年別，中華此日還。岸遙生白髮，波盡露青山。隔水相思在，無書也是閒。
晚坐松檐下，宵眠竹閣間。清虛當服藥，幽獨抵歸山。巧未能勝拙，忙應不及閒。無勞別修道，即此是玄關。
薄賦歸天府，輕徭賴使臣。歡沾賜帛老，恩及卷綃人。去問珠官俗，來經石砝春。東南禦亭上，莫使有風塵。
仙居懷聖德，靈廟肅神心。草合人蹤斷，塵濃鳥跡深。流沙丹灶沒，關路紫煙沉。獨傷千載後，空餘松柏林。
君貧我亦貧，為善喜為鄰。到老如今日，無心愧古人。閉門非傲世，守道是謀身。別有同山者，其如未可親。
田園臨漢水，離亂寄隨關。今日煙塵盡，東西又未還。長亭百越外，孤棹五湖間。何處游芳草，雲門千萬山。
春日綉衣輕，春台別有情。春煙間草色，春鳥隔花聲。春樹亂無次，春山遙得名。春風正飄蕩，春瓮莫須傾。
昨日尊前折，萬人酣曉香。今朝籬下見，滿地委殘陽。得失片時痛，榮枯一歲傷。未將同腐草，猶更有重霜。
靜語與高吟，搜神又爽心。各來依帝裡，相對似山陰。漏永星河沒，堂寒月彩深。從容不易到，莫惜曙鐘侵。
蒼蒼松桂陰，殘月半西岑。素壁寒燈暗，紅爐夜火深。廚開山鼠散，鐘盡嶺猿吟。行役方如此，逢師懶話心。
常憶清泠子，深雲種早禾。萬緣雖不涉，一句子如何。蹤跡諸峰匝，衣裳老虱多。江頭無事也，終必到煙蘿。
巨柏與山高，玄門靜有猱。春風開野杏，落日照江濤。白璧心難說，青雲世未遭。天涯望不極，誰識詠離騷。
煙景淡濛濛，池邊微有風。覺寒蛩近壁，知暝鶴歸籠。長貌隨年改，衰情與物同。夜來霜厚薄，梨葉半低紅。
故人南郡去，去索作碑錢。本賣文為活，翻令室倒懸。荊扉深蔓草，土銼冷疏煙。老罷休無賴，歸來省醉眠。
長亭賓馭散，岐路起悲風。千里勤王事，驅車明月中。寒生洞庭水，夜度塞門鴻。處處堪傷別，歸來山又空。
失意成逋客，終年獨掩扉。無機狎鷗慣，多病見人稀。流水知行藥，孤雲伴採薇。空齋莫閒笑，心事與時違。
禦水初銷凍，宮花尚怯寒。千峰橫紫翠，雙闕憑闌干。玉漏輕風順，金莖淡日殘。王喬在何處，清漢正驂鸞。
朱絲聞岱谷，鑠質本多端。半月分弦出，叢花拂面安。將軍曾制曲，司馬屢陪觀。本是胡中樂，希君馬上彈。
萬物都寂寂，堪聞彈正聲。人心盡如此，天下自和平。湘水瀉秋碧，古風吹太清。往年廬岳奏，今夕更分明。
微徑嬋娟裡，唯聞靜者知。跡深苔長處，步狹筍生時。高是連幽樹，窮應到曲池。紗巾靈壽杖，行樂復相宜。
天畏斯文墜，憑君助素風。意深皆可補，句逸不因功。暮替雲愁遠，秋驚月占空。寄家當瀑布，時得笑言同。
處處空籬落，江村不忍看。無人花色慘，多雨鳥聲寒。黃霸初臨郡，陶潛未罷官。乘春務征伐，誰肯問凋殘。
已從招提游，更宿招提境。陰壑生虛籟，月林散清影。天闕象緯逼，雲臥衣裳冷。欲覺聞晨鐘，令人發深省。
鬥酒上河梁，驚魂去越鄉。地窮滄海闊，雲入剡山長。蓮唱蒲萄熟，人煙橘柚香。蘭亭應駐楫，今古共風光。
才過重陽後，人心已為殘。近霜須苦惜，帶蝶更宜看。色減頻經雨，香銷恐漸寒。今朝陶令宅，不醉卻應難。
清景南樓夜，風流在武昌。庾公愛秋月，乘興坐胡床。龍笛吟寒水，天河落曉霜。我心還不淺，懷古醉餘觴。
殊類驕無長，王師示有征。中軍才受律，妖寇已亡精。斬虜還遮塞，綏降更築城。從來攻必克，天策振奇兵。
樹密雲縈岸，池遙水際空。芰開方吐鏡，蘋動欲含風。漸映沙汀白，微分渚葉紅。金波宜共賞，仙棹一宵同。
誰無泉石趣，朝下少同過。貪勝覺程近，愛閒經宿多。片沙留白鳥，高木引青蘿。醉把漁竿去，慇勤藉岸莎。
巧綉雙飛鳳，朝朝伴下帷。春花那見照，暮色已頻欺。欲卷思君處，將啼裛淚時。何年征戍客，傳語報佳期。
上方幽且暮，台殿隱蒙籠。遠磬秋山裡，清猿古木中。眾溪連竹路，諸嶺共松風。儻許棲林下，甘成白首翁。
故國波濤隔，明時已久留。獻書雙闕晚，看月五陵秋。南棹何時返，長江憶共游。遙知釣船畔，相望在汀洲。
祈門官罷後，負笈向桃源。萬卷長開帙，千峰不閉門。綠楊垂野渡，黃鳥傍山村。念爾能高枕，丹墀會一論。
客齋開別住，坐占綠江濆。流水非外物，閒雲長屬君。浮榮未可累，曠達若為群。風起高梧下，清弦日日聞。
帝城深處寺，樓殿壓秋江。紅葉去寒樹，碧峰來曉窗。煙霞生淨土，苔蘚上高幢。欲問吾師語，心猿不肯降。
短短截筠光，悠悠臥江色。蓬差櫓相應，雨慢煙交織。須臾中芳餌，迅疾如飛翼。彼竭我還浮，君看不爭得。
人世多飄忽，溝水易東西。今日歡娛盡，何年風月同。悲生萬里外，恨起一杯中。性靈如未失，南北有征鴻。
獨醉任騰騰，琴棋亦自能。捲簾山對客，開戶犬迎僧。看蟻移苔穴，聞蛙落石層。夜窗風雨急，松外一庵燈。
朝開暮亦衰，雨打復風吹。古屋無人處，殘陽滿地時。靜依青蘚片，閒綴綠莎枝。繁艷根枝在，明年向此期。
棲遑偏降志，疵賤倍修身。近覺多衰鬢，深知獨故人。天垂五夜月，霜覆九衢塵。不待逢沮溺，而今惡問津。
胡地三月半，梨花今始開。因從老僧飯，更上夫人台。清唱雲不去，彈弦風颯來。應須一倒載，還似山公回。
年華藹芳隰，春溜滿新池。促賞依三友，延歡寄一卮。鳥聲隨管變，花影逐風移。行樂方無極，淹留惜晚曦。
信斷關河遠，相思秋夜深。砌蛩聲咽咽，檐月影沈沈。未遂青雲志，那堪素髮侵。吟余成不寐，徹曙四鄰砧。
林下高眠起，相招得句時。開門流水入，靜話鷺鷥知。每許題成晚，多嫌雪阻期。西齋坐來久，風竹撼疏籬。
桑門許辯才，外學接宗雷。護法麻衣淨，翻經貝葉開。宗通知不染，妄想自堪哀。或結西方社，師游早晚回。
昔年將出谷，幾日對辛夷。倚樹憐芳意，攀條惜歲滋。清陰須暫憩，秀色正堪思。只待揮金日，慇勤泛羽卮。
虛室獨焚香，林空靜磬長。閒窺數竿竹，老在一繩床。啜茗翻真偈，然燈繼夕陽。人歸遠相送，步履出迴廊。
逐處花皆好，隨年貌自衰。紅櫻滿眼日，白髮半頭時。倚樹無言久，攀條欲放遲。臨風兩堪嘆，如雪復如絲。
歲暮天涯客，寒窗欲曉時。君恩空自感，鄉思夢先知。重誼人愁別，驚棲鵲戀枝。不堪樓上角，南向海風吹。
上略當分閫，高情善閉關。忘機群動息，無戰五兵閒。鈴閣風傳漏，書窗月滿山。方知秋興作，非惜二毛斑。
有山來便有，萬丈落雲端。霧噴千岩濕，雷傾九夏寒。圖中僧寫去，湖上客回看。卻羡為猿鶴，飛鳴近碧湍。
曉發潺湲亭，夜宿潺湲水。風篁掃石瀨，琴聲九十里。光奔覺來眼，寒落夢中耳。曾向三峽行，巴江亦如此。
朱門退公後，高興對花枝。望闕無窮思，看書欲盡時。含芳朝競發，凝艷晚相宜。人意慇勤惜，狂風豈得知。
空外一鷙鳥，河間雙白鷗。飄颻搏擊便，容易往來游。草露亦多濕，蛛絲仍未收。天機近人事，獨立萬端憂。
石屋晚煙生，松窗鐵碾聲。因留來客試，共說寄僧名。味擊詩魔亂，香搜睡思輕。春風霅川上，憶傍綠叢行。
良辰當五日，偕老祝千年。彩縷同心麗，輕裾映體鮮。寂寥齋畫省，款曲擘香箋。更想傳觴處，孫孩遍目前。
聊憑危堞望，倍起異鄉情。霜落蒹葭白，山昏霧露生。河灘胡雁下，戎壘漢鼙驚。獨樹殘秋色，狂歌淚滿纓。
賢宰宰斯邑，政聞閭裡間。都緣民訟少，長覺吏徒閒。帆落樽前浦，鐘鳴枕上山。回舟卻惆悵，數宿釣魚灣。
驚波常不定，半日鬢堪斑。四顧疑無地，中流忽有山。鳥高恆畏墜，帆遠卻如閒。漁父閒相引，時歌浩渺間。
君此卜行日，高堂應夢歸。莫將和氏淚，滴著老萊衣。岳雨連河細，田禽出麥飛。到家調膳後，吟好送斜暉。
才薄命如此，自嗟兼自疑。遭逢好文日，黜落至公時。倚玉甘無路，穿楊卻未期。更慚君侍坐，問許可言詩。
游吳還適越，來往任風波。復送王孫去，其如春草何。岸明殘雪在，潮滿夕陽多。季子留遺廟，停舟試一過。
今日看嵩洛，回頭嘆世間。榮華急如水，憂患大於山。見苦方知樂，經忙始愛閒。未聞籠裡鳥，飛出肯飛還。
聖澤滋遐徼，河堤四向通。大荒收虜帳，遺土復秦風。亂燒迷歸路，遙山似夢中。此時懷感切，極目思無窮。
直道荊棘生，斜徑紅塵起。蒼蒼杳無言，麒麟回瑞趾。東風如未來，飛雪終不已。不知姜子牙，何處釣流水。
城窄山將壓，江寬地共浮。東南通絶域，西北有高樓。神護青楓岸，龍移白石湫。殊鄉竟何禱，簫鼓不曾休。
蘭徑香風滿，梅梁暖日斜。言是東方騎，來尋南陌車。靨星臨夜燭，眉月隱輕紗。莫言春稍晚，自有鎮開花。
海岳南歸遠，天門北望深。暫為青瑣客，難換白雲心。富貴老閒事，猿猱思舊林。清平無樂志，尊酒有瑤琴。
江花已萎絶，江草已消歇。遠客何處歸，孤舟今日發。杜鵑聲似哭，湘竹斑如血。共是多感人，仍為此中別。
分手開元末，連年絶尺書。江山且相見，戎馬未安居。劍外官人冷，關中驛騎疏。輕舟下吳會，主簿意何如。
貌古眉如雪，看經二十霜。尋常對詩客，只勸療心瘡。炭火邕湖瀅，山晴紫竹涼。怡然無一事，流水自湯湯。
寄語楊員外，山寒少茯苓。歸來稍暄暖，當為劚青冥。翻動神仙窟，封題鳥獸形。兼將老藤杖，扶汝醉初醒。
主人馮軾貴，送客泛舟稀。逼岸隨芳草，迴繞背落暉。映花雙節駐，臨水伯勞飛。醉與群公狎，春塘露冕歸。
海上生明月，天涯共此時。情人怨遙夜，竟夕起相思。滅燭憐光滿，披衣覺露滋。不堪盈手贈，還寢夢佳期。
向晚橫吹悲，風動馬嘶合。前驅引旗節，千重陣雲匝。單于下陰山，砂礫空颯颯。封侯取一戰，豈復念閨閣。
為客自堪悲，風塵日滿衣。承明無計入，舊隱但懷歸。雪積孤城暗，燈殘曉角微。相逢喜同宿，此地故人稀。
谷中春日暖，漸憶掇茶英。欲及清明火，能銷醉客酲。松花飄鼎泛，蘭氣入甌輕。飲罷閒無事，捫蘿溪上行。
園花笑芳年，池草艷春色。猶不如槿花，嬋娟玉階側。芬榮何夭促，零落在瞬息。豈若瓊樹枝，終歲長翕赩。
卻縠詩書將，銜恩赴梓州。繞身垂印綬，護馬執戈矛。劍閣和銘峭，巴江帶字流。從來皆惜別，此別復何愁。
不知名利苦，唸佛老岷峨。衲補雲千片，香燒印一窠。戀山人事少，憐客道心多。日日齋鐘後，高懸濾水羅。
綺裡祠前後，山程踐白雲。溯流隨大旆，登岸見全軍。曉角吹人夢，秋風捲雁群。霧開方露日，漢水底沙分。
萬里指吳山，高秋杖錫還。別來雙闕老，歸去片雲閒。師在有無外，我嬰塵土間。居然本相別，不要慘離顏。
荊門來幾日，欲往又囊空。遠客歸南越，單衣背北風。近鄉微有雪，到海漸無鴻。努力成詩業，無謀謁至公。
在越居何寺，東南水路歸。秋江洗一鉢，寒日曬三衣。默聽鴻聲盡，行看葉影飛。囊中無寶貨，船戶夜扃稀。
岡扉聊自啟，信步出波邊。野火風吹闊，春冰鶴啄穿。渚檣齊驛樹，山鳥入公田。未創孤雲勢，空思白閣年。
流落復蹉跎，交親半逝波。謀身非不切，言命欲如何。故楚春田廢，窮巴瘴雨多。引人鄉淚盡，夜夜竹枝歌。
才大今詩伯，家貧苦宦卑。饑寒奴僕賤，顏狀老翁為。同調嗟誰惜，論文笑自知。流傳江鮑體，相顧免無兒。
故國知何處，西風已度關。歸人值落葉，遠路入寒山。多難喜相識，久貧寧自閒。唯將往來信，遙慰別離顏。
從來席不暖，為爾便淹留。鷄黍今相會，雲山昔共游。上簾宜晚景，臥簟覺新秋。身事何須問，余心正四愁。
一到天台寺，高低景旋生。共僧岩上坐，見客海邊行。野色人耕破，山根浪打鳴。忙時向閒處，不覺有閒情。
已駕七香車，心心待曉霞。風輕惟響珮，日薄不嫣花。桂嫩傳香遠，榆高送影斜。成都過卜肆，曾妒識靈槎。
躡屐扣柴關，因成盡日閒。獨聽黃鳥語，深似白雲間。萍沼寬于井，莎城綠當山。前期招我作，此景得吟還。
韓公吹玉笛，倜儻流英音。風吹繞鐘山，萬壑皆龍吟。王子停鳳管，師襄掩瑤琴。餘韻度江去，天涯安可尋。
春看玫瑰樹，西鄰即宋家。門深重暗葉，牆近度飛花。影拂桃陰淺，香傳李徑斜。靚妝愁日暮，流涕向窗紗。
東方殊未明，暗室蟲正飛。先覺忽先起，衣裳顛倒時。嚴冬寒漏長，此夜如何其。不用思秉燭，扶桑有清暉。
旅館誰相問，寒燈獨可親。一年將盡夜，萬里未歸人。寥落悲前事，支離笑此身。愁顏與衰鬢，明日又逢春。
已知歸白閣，山遠晚晴看。石室人心靜，冰潭月影殘。微雲分片滅，古木落薪干。後夜誰聞磬，西峰絶頂寒。
一徑入千岑，幽人許重尋。不逢秦世亂，未覺武陵深。石轉生寒色，雲歸帶夕陰。卻愁危坐久，看盡暝棲禽。
僧家無住著，早晚出東林。得道非真相，頭陀是苦心。持齋山果熟，倚錫野雲深。溪寺誰相待，香花與梵音。
草潤衫襟重，沙干屐齒輕。仰頭聽鳥立，信腳望花行。暇日無公事，衰年有道情。浮生短於夢，夢裡莫營營。
南京路悄然，欹石漱流泉。遠寺寒雲外，揚帆暑雨前。雁行回曉岫，蜃色上湖田。更想清吟處，多同隱者眠。
千萬僧中寶，三朝帝寵身。還源未化火，舉國葬全真。文集編金在，碑銘刻玉新。有誰于異代，彈指禮遺塵。
寒日南宮晚，閒吟半醉歸。位高行路靜，詩好和人稀。古樹苔文匝，遙峰雪色微。寧知逢彩筆，寂寞有光輝。
筇杖六尺許，坐石流泉所。舉頭看古松，似對仙鶴語。是時天氣清，四迥無塵侶。顧我笑相迎，知有丹砂異。
龐公棲鹿門，絶跡遠城市。超然風塵外，自得丘壑美。耕鑿勤厥躬，耘鋤課妻子。保茲永無患，軒冕何足紀。
酒寒無小戶，請滿酌行杯。若待雪消去，自然春到來。出城人跡少，向暮鳥聲哀。未遇應關命，侯門處處開。
漢家分列宿，東土佐諸侯。結束還軍府，光輝過禦溝。農桑連紫陌，分野入青州。覆被恩難報，西看成白頭。
未達難隨眾，從他俗所憎。閒聽九秋雨，遠憶四明僧。病後倦吟嘯，貧來疏友朋。寂寥元合道，未必是無能。
草露經前代，津梁及後人。此方今示滅，何國更分身。月色空知夜，松陰不記春。猶憐下生日，應在一微塵。
暑消岡舍清，閒語有餘情。澗水生茶味，松風滅扇聲。遠分臨海雨，靜覺掩山城。此地秋吟苦，時來繞菊行。
蕭條梧竹下，秋物映園廬。宿雨方然桂，朝饑更摘蔬。陰苔生白石，時菊覆清渠。陳力當何事，忘言愧道書。
圭峰霽色新，送此草堂人。麈尾同離寺，蛩鳴暫別親。獨行潭底影，數息樹邊身。終有煙霞約，天台作近鄰。
拱木臨周道，荒廬積古苔。魚因感姜出，鶴為弔陶來。兩鬢蓬常亂，雙眸血不開。聖朝敦爾類，非獨路人哀。
幽室獨焚香，清晨下未央。山開登竹閣，僧到出茶床。收拾新琴譜，封題舊藥方。逍遙無別事，不似在班行。
熱去解鉗釱，飄蕭秋半時。微雨池塘見，好風襟袖知。發短梳未足，枕涼閒且欹。平生分過此，何事不參差。
獨起無人見，長河夜泛時。平蕪疑自動，落月似相隨。楚外離空早，關西去已遲。漁歌聞不絶，卻軫洞庭思。
曾居五老峰，所得共誰同。才大天全與，吟精楚欲空。客來庭減日，鳥過竹生風。早晚搖輕拂，重歸瀑布中。
停車祀聖女，涼葉下陰風。龍氣石床濕，鳥聲山廟空。長眉留桂綠，丹臉寄蓮紅。莫學陽台畔，朝雲暮雨中。
天皇開四極，便有東西道。萬古閲行人，行人幾人老。顧我倦行者，息陰何不早。少壯塵事多，那言壯年好。
瓶鉢繞禪衣，連宵宿翠微。樹開巴水遠，山曉蜀星稀。識遍中朝貴，多諳外學非。何當一傳付，道侶願知歸。
薄宦仍多病，從知竟遠遊。談諧叨客禮，休浣接冥搜。樹好頻移榻，雲奇不下樓。豈關無景物，自是有鄉愁。
處處日馳銷，憑軒夕似朝。漁翁閒鼓棹，沙鳥戲迎潮。樹間津亭密，城連塢寺遙。因誰報隱者，向此得耕樵。
飛蓋回蘭阪，宸襟佇柏梁。別館分涇渭，歸路指衡漳。關山通曙色，林籞遍春光。帝念紆千里，詞波照五潢。
白楊十字巷，北夾湖溝道。不見吳時人，空生唐年草。天地有反覆，宮城盡傾倒。六帝餘古丘，樵蘇泣遺老。
石潭傍隈隩，沙岸曉夤緣。試垂竹竿釣，果得槎頭鯿。美人騁金錯，纖手膾紅鮮。因謝陸內史，蒓羹何足傳。
休公何處在，知我宦情無。已似馮唐老，方知武子愚。一身仍更病，雙闕又須趨。若得重相見，冥心學半銖。
弊宅須重葺，貧家乏羡財。橋憑川守造，樹倩府僚栽。朱板新猶濕，紅英暖漸開。仍期更攜酒，倚檻看花來。
弄玉吹簫後，湘靈鼓瑟時。月邊丹桂落，風底白楊悲。雜珮分泉戶，餘香出繐帷。夜台飛鏡匣，偏共掩蛾眉。
雲物開千里，天行乘九月。絲言丹鳳池，旆轉蒼龍闕。灞水歡娛地，秦京遊俠窟。欣承解慍詞，聖酒黃花發。
白衣游帝鄉，已得事空王。卻返湖山寺，高禪水月房。雨中過岳黑，秋後宿船涼。回顧秦人語，他生會別方。
天涯即愛州，謫去莫多愁。若似承恩好，何如傍主休。瘴昏銅柱黑，草赤火山秋。應想堯陰下，當時獬豸頭。
蕭郎自小賢，愛客不言錢。有酒輕寒夜，無愁倚少年。閒尋織錦字，醉上看花船。好是關身事，從人道性偏。
湖上孤帆別，江南謫宦歸。前程愁更遠，臨水淚沾衣。雲夢春山遍，瀟湘過客稀。武陵招我隱，歲晚閉柴扉。
灞陵橋上路，難負一年期。積雨鴻來夜，重江客去時。勞生多故疾，漸老少新知。惆悵都堂內，無門雪滯遺。
高檻涼風起，清川旭景開。秋聲向野去，爽氣自山來。霄外鴻初返，檐間燕已歸。不因煙雨夕，何處夢陽台。
延陵留表墓，峴首送沈碑。敢伐不加點，猶當無愧辭。百生終莫報，九死諒難追。待得生金後，川原亦幾移。
西上游江西，臨流恨解攜。千山疊成嶂，萬水瀉為溪。石淺流難溯，藤長險易躋。誰憐問津者，歲晏此中迷。
山依枯槁容，何處見年終。風雪軍城外，蒹葭古寺中。孤村誰認磬，極浦夜鳴鴻。坐憶匡廬隱，泉聲滴半空。
以我越鄉客，逢君謫居者。分飛黃鶴樓，流落蒼梧野。驛使乘雲去，征帆沿溜下。不知從此分，還袂何時把。
儀冠凝寒玉，端居似沃州。學徒梧有鳳，律藏目無牛。茗滑香粘齒，鐘清雪滴樓。還須結西社，來往悉諸侯。
金陵已蕪沒，函谷復煙塵。猶見南朝月，還隨上國人。白雲心自遠，滄海意相親。何事須成別，汀洲欲暮春。
故人在城裡，休寄海邊書。漸去老不遠，別來情豈疏。硯冰催臘日，山雀到貧居。每有平戎計，官家別敕除。
露下涼生簟，無人月滿庭。難聞逆河浪，徒望白榆星。樹繞孤棲鵲，窗飛就暗螢。移時宿蘭影，思共習芳馨。
山花夾徑幽，古甃生苔澀。胡床理事餘，玉琴承露濕。朝與詩人賞，夜攜禪客入。自是塵外蹤，無令吏趨急。
等閒三伏後，獨臥此高丘。殘暑炎于火，林風爽帶秋。聲名何要出，吟詠亦堪休。自許紅塵外，雲溪好漱流。
寺樓閒縱望，不覺到斜暉。故國在何處，多年未得歸。寒江平楚外，細雨一鴻飛。終斅於陵子，吳山有綠薇。
僻地好泉石，何人曾陸沈。不知青嶂外，更有白雲深。因此見喬木，幾回思舊林。慇勤猿與鳥，唯我獨何心。
久愛吳興客，來依道德藩。旋師聞杕杜，歸路憶轘轅。舊佩蒼玉在，新歌白芷繁。今朝天地靜，北望重飛翻。
秦分積多峰，連巴勢不窮。半旬藏雨裡，此日到窗中。圓魄將升兔，高空欲叫鴻。故山思不見，碣石泬寥東。
校文常近日，賜宴忽升天。酒正傳杯至，饔人捧案前。玉階鳴溜水，清閣引歸煙。共惜蕓香暮，春風幾萬年。
方從大夫後，南去會稽行。淼淼滄江外，青青春草生。蕓香辭亂事，梅吹聽軍聲。應訪王家宅，空憐江水平。
天冷日不光，太行峰蒼莽。嘗聞此中險，今我方獨往。馬蹄凍且滑，羊腸不可上。若比世路難，猶自平于掌。
幕府三年遠，春秋一字褒。書論秦逐客，賦續楚離騷。地理南溟闊，天文北極高。酬恩撫身世，未覺勝鴻毛。
野店臨官路，重城壓禦堤。山開灞水北，雨過杜陵西。歸夢秋能作，鄉書醉懶題。橋回忽不見，征馬尚聞嘶。
淮南頻送別，臨水惜殘春。攀折隋宮柳，淹留秦地人。含情歸上國，論舊見平津。更接天津近，餘花映綬新。
紅葉晚蕭蕭，長亭酒一瓢。殘雲歸太華，疏雨過中條。樹色隨山迥，河聲入海遙。帝鄉明日到，猶自夢漁樵。
松高蘿蔓輕，中有石床平。下界水長急，上方燈自明。空門不易啟，初地本無程。回步忽山盡，萬緣從此生。
故苑多愁夕，西風木葉黃。寒江浸霧月，曉角滿城霜。弟侄來書少，關河去路長。幾時停桂楫，故國隔瀟湘。
江昏山半晴，南阻絶人行。葭菼連雲色，松杉共雨聲。早秋仍燕舞，深夜更鼉鳴。為報迷津客，訛言未可輕。
龍門有開士，愛我春潭碧。清景出東山，閒來玩松石。應憐林壑主，遠作滄溟客。為我謝此僧，終當理歸策。
蜀路危于劍，憐君自坦途。幾回曾啖炙，千里遠銜珠。野性便荒飲，時風忌酒徒。相門多禮讓，前後莫相逾。
酒是古明鏡，輾開小人心。醉見異舉止，醉聞異聲音。酒功如此多，酒屈亦以深。罪人免罪酒，如此可為箴。
世故還相見，天涯共向東。春歸江海上，人老別離中。郡吏名何晚，沙鷗道自同。甘泉須早獻，且莫嘆飄蓬。
千溪與萬嶂，繚繞復崢嶸。太守勞車馬，何從駐旆旌。椒香近滿郭，漆貨遠通京。唯滌雙塵耳，東南聽政聲。
楚隔乾坤遠，難招病客魂。詩名惟我共，世事與誰論。北闕更新主，南星落故園。定知相見日，爛漫倒芳尊。
盡瘁年將久，公今始暫閒。事隨憂共減，詩與酒俱還。放意機衡外，收身矢石間。秋颱風日迥，正好看前山。
秋堂復夜闌，舉目盡悲端。霜堞鳥聲苦，更樓月色寒。美人深別意，鬥酒少留歡。明發將何贈，平生雙玉盤。
功名不復求，舊業向東周。白草辭邊騎，青門別故侯。摧殘寶劍折，羸病綠珠愁。日暮寒風起，猶疑大漠秋。
東觀婆娑樹，曾憐甲坼時。繁英共攀折，芳歲幾推移。往事皆陳跡，清香亦暗衰。相看宜自喜，雙鬢合垂絲。
洛城春雨霽，相送下江鄉。樹綠天津道，山明伊水陽。孤舟從此去，客思一何長。直望清波里，唯餘落日光。
漳水醉中別，今來猶未醒。半生因酒廢，大國幾時寧。海畔將軍柳，天邊處士星。遊人不可見，春入亂山青。
碧峰南一寺，最勝是仙源。峻阪依岩壁，清泉泄洞門。金函崇寶藏，玉樹閟靈根。寄謝香花叟，高蹤不可援。
蘭澤傷秋色，臨風遠別期。東城草雖綠，南浦柳無枝。直道豈易枉，暗投誰不疑。因君問行役，有淚濕江蘺。
干戈猶未定，弟妹各何之。拭淚沾襟血，梳頭滿面絲。地卑荒野大，天遠暮江遲。衰疾那能久，應無見汝時。
明牧念行子，又言悲解攜。初筵方落日，醉止到鳴鷄。過客來自北，大軍居在西。丘家如討逆，敢以庶盤溪。
虛室焚香久，禪心悟幾生。濾泉侵月起，掃徑避蟲行。樹隔前朝在，苔滋廢渚平。我來風雨夜，像設一燈明。
社金流茂祉，庭玉表奇才。竹似因談植，蘭疑入夢栽。烏將八子去，鳳逐九雛來。今夜明珠色，當隨滿月開。
郭外山色暝，主人林館秋。疏鐘入臥內，片月到床頭。遙夜惜已半，清言殊未休。君雖在青瑣，心不忘滄洲。
聞有三元客，祈仙九轉成。人間白雲返，天上赤龍迎。尚惜金芝晚，仍攀琪樹榮。何年緱嶺上，一謝洛陽城。
萬疊仙山裡，無緣見有緣。紅心蕉繞屋，白額虎同禪。古木苔封菌，深崖乳雜泉。終期還此去，世事只如然。
住此園林久，其如未是家。葉書傳野意，檐溜煮胡茶。雨後逢行鷺，更深聽遠蛙。自然還往裡，多是愛煙霞。
君恩忽斷絶，妾思終未央。巾櫛不可見，枕席空餘香。窗暗網羅白，階秋苔蘚黃。應門寂已閉，流涕向昭陽。
眷言君失德，驪邑想秦餘。政煩方改篆，愚俗乃焚書。阿房久已滅，閣道遂成墟。欲厭東南氣，翻傷掩鮑車。
臘後年華變，關西驛騎遙。塞鴻連暮雪，江柳動寒條。山水還鄣郡，圖書入漢朝。高樓非別處，故使百憂銷。
躋險入幽林，翠微含竹殿。泉聲無休歇，山色時隱見。潮來雜風雨，梅落成霜霰。一從方外游，頓覺塵心變。
飛軒不駐輪，感激漢儒臣。氣懾千夫勇，恩傳萬里春。古原收野燎，寒笛怨空鄰。書此達良友，五陵風雨頻。
已共鄰房別，應無更住心。中時過野店，後夜宿寒林。寺去人煙遠，城連塞雪深。禪餘得新句，堪對上公吟。
孤月當樓滿，寒江動夜扉。委波金不定，照席綺逾依。未缺空山靜，高懸列宿稀。故園松桂發，萬里共清輝。
煢煢孤思逼，寂寂長門夕。妾妒亦非深，君恩那不惜。攜琴就玉階，調悲聲未諧。將心托明月，流影入君懷。
遠宦碧雲外，此行佳興牽。湖山入閭井，鷗鳥傍神仙。斜日背鄉樹，春潮迎客船。江樓新詠發，應與政聲傳。
重陽荊楚尚，高會此難陪。偶見登龍客，同遊戲馬台。風文向水疊，雲態擁歌回。持菊煩相問，捫襟愧不才。
舊憶陵陽北，林園近板橋。江晴帆影滿，野迥鶴聲遙。島徑通山市，汀扉上海潮。秦城歸去夢，夜夜到漁樵。
南齋夢釣竿，晨起月猶殘。露重螢依草，風高蝶委蘭。池光秋鏡澈，山色曉屏寒。更戀陶彭澤，無心議去官。
沙泉帶草堂，紙帳卷空床。靜是真消息，吟非俗肺腸。園林坐清影，梅杏嚼紅香。誰住原西寺，鐘聲送夕陽。
河池安所理，種柳與彈琴。自合清時化，仍資白首吟。程余行片月，公退入遙林。想得詢民瘼，方稱單父心。
今古同嘉節，歡娛但異名。陶公緣綠醑，謝傅為蒼生。酒泛金英麗，詩通玉律清。何言辭物累，方系萬人情。
季月啟重陽，金輿陟寶坊。禦旗橫日道，仙塔儼雲莊。帝蹕千官從，乾詞七曜光。顧慚文墨職，無以頌時康。
濯足雲水客，折腰簪笏身。喧閒跡相背，十里別經旬。忽因乘逸興，莫惜訪囂塵。窗前故栽竹，與君為主人。
送君游楚國，江浦樹蒼然。沙淨有波跡，岸平多草煙。角悲臨海郡，月到渡淮船。唯以一杯酒，相思高楚天。
春日上芳洲，經春蘭杜幽。此時尋橘岸，昨日在城樓。鷺立青楓杪，沙沈白浪頭。漁家好生計，檐底系扁舟。
春色照蘭宮，秦女坐窗中。柳葉來眉上，桃花落臉紅。拂塵開扇匣，卷帳卻熏籠。衫薄偏憎日，裙輕更畏風。
無術謬稱簡，素餐空自嗟。秋齋雨成滯，山藥寒始華。濩落人皆笑，幽獨歲逾賒。唯君出塵意，賞愛似山家。
入門愁自散，不假見僧翁。花落煎茶水，松生醒酒風。拂床尋古畫，拔刺看新叢。別有遊人見，多疑住此中。
從軍無一事，終日掩空齋。道薄交遊少，才疏進取乖。野禽鳴聒耳，庭草綠侵階。幸自同樗櫟，何妨愜所懷。
送客出門後，移床下砌初。趁涼行繞竹，引睡臥看書。老更為官拙，慵多向事疏。松窗倚藤杖，人道似僧居。
陶令辭彭澤，梁鴻入會稽。我尋高士傳，君與古人齊。雲臥留丹壑，天書降紫泥。不知楊伯起，早晚向關西。
誰家歌裊裊，孤枕在西樓。竹色寒清簟，松香染翠幬。月移珠殿曉，風遞玉箏秋。日出應移棹，三湘萬里愁。
楊子談經所，淮王載酒過。興闌啼鳥換，坐久落花多。徑轉回銀燭，林開散玉珂。嚴城時未啟，前路擁笙歌。
悵望東陵道，平生灞上游。春濃停野騎，夜宿敞雲樓。離別人誰在，經過老自休。眼前今古意，江漢一歸舟。
佳人眠洞房，迴首見垂楊。寒盡鴛鴦被，春生玳瑁床。庭陰幕青靄，簾影散紅芳。寄語同心伴，迎春且薄妝。
沱江水綠波，喧鳥去喬柯。南浦別離處，東風蘭杜多。長亭春婉娩，層漢路蹉跎。會有歸朝日，班超奈老何。
鸞鏡長侵夜，鴛衾不識寒。羞多轉面語，妒極定睛看。金市舊居近，鈿車新造寬。春期莫相誤，一日百花殘。
人誰無遠別，此別意多違。正鵠雖言中，冥鴻不共飛。玉京煙雨斷，巴國夢魂歸。若過嚴家瀨，慇勤看釣磯。
蕙草嬌紅萼，時光舞碧鷄。城中美年少，相見白銅鞮。少年襄陽地，來往襄陽城。城中輕薄子，知妾解秦箏。
挺質本軒皇，申威振遠方。機張驚雉雊，玉彩耀星芒。高鳥行應盡，清猿坐見傷。蘇秦六百步，持此說韓王。
訣妙與功精，通宵膝上橫。一堂風冷淡，千古意分明。坐客神魂凝，巢禽耳目傾。酷哉商紂世，曾不遇先生。
相逢此溪曲，勝托在煙霞。潭影竹間動，岩陰檐外斜。人言上皇代，犬吠武陵家。借問淹留日，春風滿若耶。
塵裡正愁老，相逢眼益明。從前枉多病，此後鮮疏名。古柏今收子，深山許事兄。長生如有分，願逐到蓬瀛。
金庭養真地，珠篆會稽官。境勝堪長往，時危喜暫安。洞連滄海闊，山擁赤城寒。他日拋塵土，因君擬煉丹。
照水容雖老，登山力未衰。欲眠先命酒，暫歇亦吟詩。且喜身無縛，終慚鬢有絲。回頭語閒伴，閒校十年遲。
驄馬別已久，鯉魚來自烹。慇勤故人意，怊悵中林情。茫茫重江外，杳杳一枝瓊。搔首望良覿，為君華髮生。
任官征戰後，度日寄閒身。封卷還高客，飛書問野人。廢田教種穀，生路遣尋薪。若起柴桑興，無先漉酒巾。
杖策倚柴門，泉聲隔岸聞。夕陽諸嶺出，晴雪萬山分。靜對豺狼窟，幽觀鹿豕群。今宵寒月近，東北掃浮雲。
此別不可道，此心當報誰。春風灞水上，飲馬桃花時。誤作好文士，只令遊宦遲。留書下朝客，我有故山期。
謫宦心都慣，辭鄉去不難。緣留龜子住，涕淚一闌干。小子須嬌養，鄒婆為好看。銀匙封寄汝，憶我即加餐。
灞陵誰寵葬，漢主念蕭何。盛業留青史，浮榮逐逝波。隴雲仍作雨，薤露已成歌。淒愴平津閣，秋風弔客過。
盧耽佐郡遙，川陸共迢迢。風景輕吳會，文章變越謡。煙林繁橘柚，雲海浩波潮。余有靈山夢，前君到石橋。
巘路躡雲上，來參出世僧。松高半岩雪，竹覆一溪冰。不說有為法，非傳無盡燈。瞭然方寸內，應只見南能。
池亭沉飲遍，非獨曲江花。地遠路穿海，春歸冬到家。火山難下雪，瘴土不生茶。知決移來計，相逢期尚賒。
吟魂不復游，台亦似荒丘。一徑草中出，長江天外流。暝煙寒鳥集，殘月夜蟲愁。願得生禾黍，鋤平恨即休。
沿溪又涉巔，始喜入前軒。鐘度鳥沈壑，殿扃雲濕幡。涼泉墮眾石，古木徹疏猿。月上僧階近，斯游豈易言。
為客憶歸舍，歸來還寂寥。壯時看欲過，白首固非遙。獨酌幾回醉，此愁終不銷。猶殘鷄與犬，驅去住山椒。
依依西山下，別業桑林邊。庭鴨喜多雨，鄰鷄知暮天。野人種秋菜，古老開原田。且向世情遠，吾今聊自然。
邛南方作尉，調補一何卑。發論唯公幹，承家乃帝枝。山長風裊棧，江蔭石和澌。舊井王孫宅，還尋獨有期。
黃卷在窮巷，歸來生道心。五株衰柳下，三徑小園深。倒薤翻成字，寒花不假林。龐眉謝群彥，獨酌且閒吟。
寒光凝雪彩，限直居粉闈。恍疑白雲上，乍覺金印非。樹色靄虛空，琴聲諧素徽。明晨阻通籍，獨臥掛朝衣。
古來利與名，俱在洛陽城。九陌鼓初起，萬車輪已行。周秦時幾變，伊洛水猶清。二月中橋路，鳥啼春草生。
昔人惆悵處，繫馬又登臨。舊地煙霞在，多時草木深。水將空合色，雲與我無心。想見龍山會，良辰亦似今。
歷曆數聲猿，寥寥渡白煙。應棲多月樹，況是下霜天。萬里客危坐，千山境悄然。更深仍不住，使我欲移船。
步步入山門，仙家鳥徑分。漁樵不到處，麋鹿自成群。石面迸出水，松頭穿破雲。道人星月下，相次禮茅君。
霞鞍金口騮，豹袖紫貂裘。家住叢台近，門前漳水流。喚人呈楚舞，借客試吳鈎。見說秦兵至，甘心赴國仇。
深潭與淺灘，萬轉出新安。人遠禽魚淨，山深水木寒。嘯起青蘋末，吟矚白雲端。即事遂幽賞，何心掛儒冠。
光細弦豈上，影斜輪未安。微升古塞外，已隱暮雲端。河漢不改色，關山空自寒。庭前有白露，暗滿菊花團。
竹徑從初地，蓮峰出化城。窗中三楚盡，林上九江平。軟草承趺坐，長松響梵聲。空居法雲外，觀世得無生。
春殘杜宇愁，越客思悠悠。雨歇孤村裡，花飛遠水頭。微風聲漸咽，高樹血應流。因此頻迴首，家山隔幾州。
遙夜獨不臥，寂寥庭戶中。河明五陵上，月滿九門東。萬里親朋散，故園滄海空。歸懷正南望，此夕起秋風。
落日明歌席，行雲逐舞人。江南飛暮雨，樑上下輕塵。冶服看疑畫，妝台望似春。高車勿遽返，長袖欲相親。
他皆宴牡丹，獨又出長安。遠道行非易，無圖住自難。離城風已暖，近岳雨翻寒。此去知誰顧，閒吟只自寬。
景色方妍媚，尋真出近郊。寶香爐上爇，金磬佛前敲。蔓草棱山徑，晴雲拂樹梢。支公禪寂處，時有鶴來巢。
雁塞日初晴，狐關雪復平。危樓緣廣漠，古竇傍長城。拂劍金星出，彎弧玉羽鳴。誰知系虜者，賈誼是書生。
近縣多過客，似君誠亦稀。南樓取涼好，便送故人歸。鳥向望中滅，雨侵晴處飛。應須乘月去，且為解征衣。
偏郡隔雲岑，回溪路更深。少留攀桂樹，長渴望梅林。野筍資公膳，山花慰客心。別來無信息，可謂井瓶沉。
木平山裡人，貌古年復少。相看陌路同，論心秋月皎。懷衲綫非蠶，助歌聲有鳥。城闕今日來，一謳曾已曉。
盡日行方半，諸山直下看。白雲隨步起，危徑極天盤。瀑頂橋形小，溪邊店影寒。往來空太息，玄鬢改非難。
閨女求天女，更闌意未闌。玉庭開粉席，羅袖捧金盤。向月穿針易，臨風整綫難。不知誰得巧，明旦試相看。
天壇雲似雪，玉洞水如琴。白雲與流水，千載清人心。君攜布囊去，路長風滿林。一入華陽洞，千秋那可尋。
昔記披雲日，今逾二十年。聲名俱是夢，恩舊半歸泉。朱紱慚衰齒，紅妝慘別筵。離歌正淒切，休更促危弦。
晝公友秦奚，來往踏溪雲。如今又到我，還愛許征君。落花鳥銜來，永日香氤氳。終期將爾曹，歸去麋鹿群。
園密花藏易，樓深月到難。酒虛留客盡，燈暗遠更殘。麝想眉間印，鴉知頂上盤。文王之囿小，莫惜借人看。
清曉上高台，秋風今日來。又添新節恨，猶抱故年哀。淚豈揮能盡，泉終閉不開。更傷春月過，私服示無縗。
煙深載酒入，但覺暮川虛。映水見山火，鳴榔聞夜漁。愛茲山水趣，忽與人世疏。無暇然官燭，中流有望舒。
雪點翠雲裘，送君黃鶴樓。黃鶴振玉羽，西飛帝王州。鳳無琅玕實，何以贈遠遊。裴回相顧影，淚下漢江流。
看爾動行棹，未收離別筵。千帆忽見及，亂卻故人船。紛泊雁群起，逶迤沙漵連。長亭十里外，應是少人煙。
雪發隨梳落，霜毛繞鬢垂。加添老氣味，改變舊容儀。不肯長如漆，無過總作絲。最憎明鏡裡，黑白半頭時。
種柳南江邊，閉門三四年。艷花那勝竹，凡鳥不如蟬。嗜酒漸嬰渴，讀書多欲眠。平生故交在，白首遠相憐。
玉匣金為縷，銀鉤石作銘。短歌傷薤曲，長暮泣松扃。事往昏朝霧，人亡折夜星。忠賢良可惜，圖畫入丹青。
拜門傳漏晚，寓直索居時。昔重安仁賦，今稱伯玉詩。鴛池滿不溢，鷄樹久逾滋。夙夜懷山甫，清風詠所思。
九朵碧芙蕖，王維圖未圖。層層皆有瀑，一一合吾居。雨歇如爭出，霜嚴不例枯。世猶多事在，為爾久躊躇。
閨夕綺窗閉，佳人罷縫衣。理琴開寶匣，就枕臥重幃。夜久燈花落，薰籠香氣微。錦衾重自暖，遮莫曉霜飛。
落景餘清輝，輕橈弄溪渚。澄明愛水物，臨泛何容與。白首垂釣翁，新妝浣紗女。相看似相識，脈脈不得語。
汗漫乘春至，林巒霧雨生。洞莓黏屐重，岩雪濺衣輕。窟宅分三島，煙霞接五城。卻憐饒藥物，欲辨不知名。
君初離雁塞，我久滯雕陰。隔閏俱勞夢，通宵各話心。禁風吹漏出，原樹映星沉。白晝常多事，無妨到曉吟。
高簳楚江濆，嬋娟合曙氛。白花搖鳳影，青節動龍文。葉掃東南日，枝捎西北雲。誰知湘水上，流淚獨思君。
北風吹同雲，同雲飛白雪。白雪乍回散，同雲何慘烈。未見溫泉冰，寧知火井滅。表瑞良在茲，庶幾可怡悅。
諫省垂清論，仙曹豈久臨。雖專良史業，未畏直臣心。路入丹霄近，家藏華岳深。還如韓吏部，誰不望知音。
南山開寶曆，北渚對芳蹊。的歷風梅度，參差露草低。堯樽臨上席，舜樂下前溪。任重由來醉，乘酣志轉迷。
何事出長洲，連宵飲不休。醒應難作別，歡漸少於愁。燈火穿村市，笙歌上驛樓。何言五十里，已不屬蘇州。
一身無定處，萬里獨銷魂。芳草迷歸路，春衣滴淚痕。幾時休旅食，向夜宿江村。欲識異鄉苦，空山啼暮猿。
候暖麹糵調，覆深苫蓋淨。溢處每淋漓，沉來還濎瀅。常聞清涼酎，可養希夷性。盜飲以為名，得非君子病。
照梁初有情，出水舊知名。裙衩芙蓉小，釵茸翡翠輕。錦長書鄭重，眉細恨分明。莫近彈棋局，中心最不平。
移病欲成隱，扁舟歸舊居。地深新事少，官散故交疏。道直更無侶，家貧唯有書。東門煙水夢，非獨為鱸魚。
下國多高趣，終年半是吟。海濤通越分，部伍雜閩音。曉郭雲藏市，春山鳥護林。東浮雖未遂，日日至中心。
雲際眾僧裡，獨攢眉似愁。護茶高夏臘，愛火老春秋。海浪南曾病，河冰北苦游。歸來諸弟子，白遍後生頭。
寒閨織素錦，含怨斂雙蛾。綜新交縷澀，經脆斷絲多。衣香逐舉袖，釧動應鳴梭。還恐裁縫罷，無信達交河。
梅月來林寺，冥冥各閉門。已應雙履跡，全沒亂雲根。琢句心無味，看經眼亦昏。何時見清霽，招我憑岩軒。
政成機不擾，心愜宴忘疲。去燭延高月，傾罍就小池。舞盤迴雪動，弦奏躍魚隨。自是山公興，誰令下士知。
竹色覆禪棲，幽禽繞院啼。空門無去住，行客自東西。井氣春來歇，庭枝雪後低。相看念山水，盡日話曹溪。
紫萼扶千蕊，黃須照萬花。忽疑行暮雨，何事入朝霞。恐是潘安縣，堪留衛玠車。深知好顏色，莫作委泥沙。
病起見苔錢，規模遍地圓。兒童掃不破，子母自相連。潤屋何曾有，緣牆謾可憐。虛教作銅臭，空使外人傳。
涼冷三秋夜，安閒一老翁。臥遲燈滅後，睡美雨聲中。灰宿溫瓶火，香添暖被籠。曉晴寒未起，霜葉滿階紅。
三月十四夜，西垣東北廊。碧梧葉重疊，紅藥樹低昂。月砌漏幽影，風簾飄暗香。禁中無宿客，誰伴紫微郎。
已嘆良時晚，仍悲別酒催。暖芳隨日薄，輕片逐風回。黛斂愁歌扇，妝殘泣鏡檯。繁陰莫矜衒，終是共塵埃。
去日丁寧別，情知寒食歸。緣逢好天氣，教熨看花衣。誰是杏園主，一枝臨古岐。從傷早春意，乞取欲開枝。
春山臨遠壑，水木自幽清。夙昔懷微尚，茲焉一放情。雲間聽弄鳥，煙上摘初英。地僻方無悶，逾知道思精。
新年垂柳色，裊裊對空閨。不畏芳菲好，自緣離別啼。因風飄玉戶，嚮日映金堤。驛使何時度，還將贈隴西。
豈曰趣名者，年年待命通。坐令青嶂上，興起白雲中。岸浸如天水，林含似雨風。南宗猶有礙，西寺問恭公。
朱坡坡上望，不似在秦京。漸覺溪山秀，更高魚鳥情。夜吟禪子室，曉爨獵人鐺。恃此偷佳賞，九衢蜩未鳴。
故人江閣在，重到事悠悠。無爾向潭上，為吾傾瓮頭。空餘赤楓葉，墮落釣魚舟。疑是沖虛去，不為天地囚。
秋蟾流異彩，齋潔上壇行。天近星辰大，山深世界清。仙飆石上起，海日夜中明。何計長來此，閒眠過一生。
南楚西秦遠，名遲別歲深。欲歸難遂去，閒憶自成吟。雷電閒傾雨，猿猱鬥墮林。眠雲機尚在，未忍負初心。
寂寞柴門掩，經過柱史榮。老夫寧有力，半子自成名。柳映三橋發，花連上道明。緘書到別墅，郢曲果先成。
仙郎偏好道，鑿沼象瀛洲。魚樂隨情性，船行任去留。秦人辨鷄犬，堯日識巢由。歸客衡門外，仍憐返景幽。
清政過前哲，香名達至尊。明通漢家籍，重識府公恩。春景生雲物，風潮斂雪痕。長吟策羸馬，青楚入關門。
竟日語還默，中宵棲復驚。身囚緣彩翠，心苦為分明。暮起歸巢思，春多憶侶聲。誰能拆籠破，從放快飛鳴。
白雲知所好，柏葉幸加餐。石鏡妻將照，仙書我借看。鳥來翻藥碗，猿飲怕魚竿。借問檐前樹，何枝曾掛冠。
如有瑤台客，相難復索歸。芭蕉開綠扇，菡萏薦紅衣。浦外傳光遠，煙中結響微。良宵一寸焰，迴首是重幃。
遺榮期入道，辭老竟抽簪。豈不惜賢達，其如高尚心。寰中得秘要，方外散幽襟。獨有青門餞，群僚悵別深。
江上翁開門，開門向衰草。只知愁子孫，不覺生涯老。江上草莖枯，莖枯葉復焦。那堪芳意盡，夜夜沒寒潮。
來時乖面別，終日使人慚。易記卷中句，難忘燈下談。濕苔粘樹癭，瀑布濺房庵。音信如相惠，移居古井南。
十六勝三五，中天照大荒。只訛些子緣，應號沒多光。桂老猶全在，蟾深未煞忙。難期一年事，到曉泥詩章。
玄發難姑息，青雲有路岐。莫言多事日，虛擲少年時。松色雪中出，人情難後知。聖朝公道在，中鵠勿差池。
白髮壯心死，愁看國步移。關山慘無色，親愛忽驚離。影絶龍分劍，聲哀鳥戀枝。茫茫雲海外，相憶不相知。
邊馬蕭蕭鳴，邊風滿磧生。暗添弓箭力，鬥上鼓鼙聲。襲月寒暈起，吹雲陰陣成。將軍占氣候，出號夜翻營。
野寺江城近，雙旌五馬過。禪心超忍辱，梵語問多羅。松竹閒僧老，雲煙晚日和。寒塘歸路轉，清磬隔微波。
輿輦乘人日，登臨上鳳京。風尋歌曲颺，雪向舞行縈。千官隨興合，萬福與時並。承恩長若此，微賤幸昇平。
貂冠朝彩振，烏署曉光分。欲嘯遷喬侶，先飛擲地文。庭虛麥雨潤，林靜蕙風薰。嵇駕終難仰，梁鳧且自群。
雲水絶歸路，來時風送船。不言身後事，猶坐病中禪。深壁藏燈影，空窗出艾煙。已無鄉土信，起塔寺門前。
盡日前軒臥，神閒境亦空。有山當枕上，無事到心中。簾卷侵床日，屏遮入座風。望春春未到，應在海門東。
龍鍾多病後，日望遇昇平。遠念穿嵩雪，前林囀早鶯。廚香烹瓠葉，道友扣門聲。還似青溪上，微吟踏葉行。
少年嘗昧道，無事日悠悠。及至悟生死，尋僧已白頭。雲回廬瀑雨，樹落給園秋。為我謝宗許，塵中難久留。
玉窗拋翠管，輕袖掩銀鸞。錯落雲車斷，丁泠金磬寒。鶴尋深院宿，人借舊書看。寂寞焚香處，紅花滿石壇。
天下今無事，雲中獨未寧。忝驅更戍卒，方遠送邊庭。馬飲長城水，軍占太白星。國恩行可報，何必守經營。
翠幕籠斜日，朱衣儼別筵。管弦淒欲罷，城郭望依然。路溢新城市，農開舊廢田。春坊幸無事，何惜借三年。
得力未得力，高吟夏又殘。二毛非自出，萬事到詩難。蟬見木葉落，雷將雨氣寒。何妨槌琢後，更獻至公看。
瞿唐天下險，夜上信難哉。岸似雙屏合，天如匹帛開。逆風驚浪起，拔念暗船來。欲識愁多少，高於灧澦堆。
憶君南適越，不作買山期。昨得耶溪信，翻為逝水悲。神交如可見，生盡杳難思。白日東林下，空懷步影時。
郡內開新火，高齋雨氣清。惜花邀客賞，勸酒促歌聲。共醉移芳席，留歡閉暮城。政閒方宴語，琴築任遙情。
塞外虜塵飛，頻年出武威。死生隨玉劍，辛苦向金微。久戍人將老，長征馬不肥。仍聞酒泉郡，已合數重圍。
家寄五湖間，扁舟往複還。年年生白髮，處處上青山。去國空知遠，安身竟不閒。更悲江畔柳，長是北人攀。
小竹圍庭匝，平池與砌連。閒多臨水坐，老愛向陽眠。營役拋身外，幽奇送枕前。誰家臥床腳，解系釣魚船。
十年隨馬宿，幾度受人恩。白髮還鄉井，微官有子孫。竹窗寒雨滴，苦砌夜蟲喧。獨愧東垣友，新詩慰旅魂。
宿投林下寺，中夜覺神清。磬罷僧初定，山空月又生。籠燈吐冷艷，岩樹起寒聲。待曉紅塵裡，依前冒遠程。
博士本秦官，求才帖職難。臨風曲台淨，對月璧池寒。講學分陰重，齋祠曉漏殘。朝衣辨色處，雙綬更宜看。
巴水天邊路，啼猿傷客情。遲遲雲外盡，杳杳樹中生。殘月暗將落，空霜寒欲明。楚人皆掩淚，聞到第三聲。
萱草含丹粉，荷花抱綠房。鳥應悲蜀帝，蟬是怨齊王。通內藏珠府，應官解玉坊。橋南荀令過，十里送衣香。
廣化三邊靜，通煙四海安。還將膝下愛，特副域中歡。聖念飛玄藻，仙儀下白蘭。日斜征蓋沒，歸騎動鳴鸞。
北闕休上書，南山歸敝廬。不才明主棄，多病故人疏。白髮催年老，青陽逼歲除。永懷愁不寐，松月夜窗虛。
陽月南飛雁，傳聞至此回。我行殊未已，何日復歸來。江靜潮初落，林昏瘴不開。明朝望鄉處，應見隴頭梅。
盡日繞盤飧，歸舟向蜀門。雨干楊柳渡，山熱杏花村。淨鏡空山曉，孤燈極浦昏。邊城不是意，迴首未終恩。
風濤出洞庭，帆影入澄清。何處驚鴻起，孤舟趁月行。時難多戰地，野闊絶春耕。骨肉知存否，林園近郡城。
得路到深寺，幽虛曾識名。蘚濃陰砌古，煙起暮香生。曙月落松翠，石泉流梵聲。聞僧說真理，煩惱自然輕。
四氣相陶鑄，中庸道豈銷。夏雲生此日，春色盡今朝。陋巷貧無悶，毗耶疾未調。已栽天末柏，合抱豈非遙。
道路本無限，又應何處逢。流年莫虛擲，華髮不相容。野渡波搖月，空城雨翳鐘。此心隨去馬，迢遞過千峰。
吾師詩匠者，真個碧雲流。爭得梁太子，重為文選樓。錦江新塚樹，婺女舊山秋。欲去焚香禮，啼猿峽阻修。
門外猧兒吠，知是蕭郎至。剗襪下香階，冤家今夜醉。扶得入羅幃，不肯脫羅衣。醉則從他醉，還勝獨睡時。
遙山寒雨過，正向暮天橫。隱隱凌雲出，蒼蒼與水平。何時凝厚地，幾處映孤城。歸客秋風裡，回看傷別情。
玉榼酒頻傾，論功笑李陵。紅繮跑駿馬，金鏃掣秋鷹。塞迥連天雪，河深徹底冰。誰言提一劍，勤苦事中興。
古僧精進者，師復是誰流。道貴行無我，禪難說到頭。汲泉羸鶴立，擁褐老猿愁。曾住深山院，何如此院幽。
酒渴愛江清，餘甘漱晚汀。軟沙欹坐穩，冷石醉眠醒。野膳隨行帳，華音發從伶。數杯君不見，醉已遣沉冥。
蟾光堪自笑，浮世懶思量。身得幾時活，眼開終日忙。千門無壽藥，一鏡有愁霜。早向塵埃外，光陰任短長。
嶺外無寒食，春來不見餳。洛陽新甲子，何日是清明。花柳爭朝發，軒車滿路迎。帝鄉遙可念，腸斷報親情。
城非宓賤邑，館亦號聞琴。乃是前賢意，常留化俗心。代公存綠綺，誰更寄清音。此跡應無改，寥寥畢古今。
適越一輕艘，凌兢截鷺濤。曙光金海近，晴雪玉峰高。靜寇思投筆，傷時欲釣鰲。壯心殊未展，登涉漫勞勞。
上蔡應初擊，平風遠不稀。目隨槐葉長，形逐桂條飛。漢月澄秋色，梁園映雪輝。唯當感純孝，郛郭引兵威。
將軍陷虜圍，邊務息戎機。霜雪交河盡，旌旗入塞飛。曉光隨馬度，春色伴人歸。課績朝明主，臨軒拜武威。
萬里配長征，連年慣野營。入群來揀馬，拋伴去擒生。箭插雕翎闊，弓盤鵲角輕。閒看行近遠，西去受降城。
桂宮明月夜，蘭殿起秋風。雲漢彌年阻，星筵此夕同。倏來疑有處，旋去已成空。睿作鈞天響，魂飛在夢中。
渚宮楊柳暗，麥城朝雉飛。可憐踏青伴，乘暖著輕衣。今日好南風，商旅相催發。沙頭檣竿上，始見春江闊。
求閒身未得，此日到京東。獨在鐘聲外，相逢樹色中。誰言人漸老，所向意皆同。月上因留宿，移床對藥叢。
嚴光隱富春，山色谿又碧。所釣不在魚，揮綸以自適。余懷慕君子，且欲坐潭石。持此返伊川，悠然慰衰疾。
西陵古江口，遠見東揚州。淥水不同泛，春山應獨遊。尋僧白岩寺，望月謝家樓。宿昔心期在，人寰非久留。
嘉遁有新吟，因僧寄竹林。靜思來鳥外，閒味繞松陰。兵寇憑凌甚，溪山幾許深。休為反招隱，攜取一相尋。
已能持律藏，復去禮禪亭。長老偏摩頂，時流尚誦經。獨行寒野曠，旅宿遠山青。眷屬空相望，鴻飛已杳冥。
東吳與上國，萬里路迢迢。為別晨昏久，全輕水陸遙。湘陰島上寺，楚色月中潮。到此一長望，知君積恨銷。
江送巴南水，山橫塞北雲。津亭秋月夜，誰見泣離群。亂煙籠碧砌，飛月向南端。寂寂離亭掩，江山此夜寒。
悔作望南浦，望中生遠愁。因知人易老，為有水東流。欲附故鄉信，不逢歸客舟。萋萋兩岸草，又度一年秋。
三載為吳郡，臨岐祖帳開。雖非謝桀黠，且為一裴回。流水閶門外，秋風吹柳條。從來送客處，今日自魂銷。
忽忽南飛返，危弦共怨淒。暗霜移樹宿，殘夜繞枝啼。咽絶聲重敘，愔淫思乍迷。不妨還報喜，誤使玉顏低。
胡為名利役，來往老關河。白髮隨梳少，青山入夢多。途窮憐抱疾，世亂恥登科。卻起漁舟念，春風釣綠波。
岩嶂隨高步，琴尊奉勝游。金風吹綠簟，湘水入朱樓。朗抱雲開月，高情鶴見秋。登臨多暇日，非為賦消憂。
孤帆收廣岸，落照在遙峰。南北渡人少，高低歸鳥重。潮回沙出樹，雨過浦沉鐘。漁父雖相問，那能話所從。
昔擅登壇寵，爰光典午朝。刀懸臨益夢，龍啟渡江謡。茂績當年舉，英魂此地銷。唯余孤壟上，日夕起松飆。
晚霽龍門雨，春生汝穴風。鳥啼官路靜，花發毀垣空。鳴玉慚時輩，垂絲學老翁。舊遊人不見，惆悵洛城東。
瓜步妖氛滅，昆岡草樹青。終朝空望極，今日送君行。報政秋雲靜，微吟曉月生。樓中長可見，特用滅離情。
早歲即相知，嗟君最後時。青雲仍未達，白髮欲成絲。小店關門樹，長河華岳祠。弘農人吏待，莫使馬行遲。
潮滿冶城渚，日斜征虜亭。蔡洲新草綠，幕府舊煙青。興廢由人事，山川空地形。後庭花一曲，幽怨不堪聽。
平明出禦溝，解纜坐回舟。綠水澄明月，紅羅結綺樓。絃歌爭浦入，冠蓋逐川流。白魚臣作伴，相對舞王舟。
嘗憶曹溪子，龕居面碧嵩。杉松新夏後，雨雹夜禪中。道匪因經悟，心能向物空。秋來得音信，又在剡山東。
漏鐘仍夜淺，時節慾秋分。泉聒棲松鶴，風除翳月雲。踏苔行引興，枕石臥論文。即此尋常靜，來多只是君。
雅調一生吟，誰為晚達心。傍人賀及第，獨自卻沾襟。宴別喧天樂，家歸礙日岑。青門許攀送，故里接雲林。
沃州那不住，一別許多時。幾度懷君夜，相逢出夢遲。瓶擔千丈瀑，偈是七言詩。若向羅浮去，伊余亦願隨。
月中一雙鶴，石上千尺松。素琴入爽籟，山酒和春容。幽瀑有時斷，片雲無所從。何事蘇門生，攜手東南峰。
楊柳鬱青青，竹枝無限情。同郎一回顧，聽唱紇那聲。踏曲興無窮，調同詞不同。願郎千萬壽，長作主人翁。
共來江海上，清論一宵同。禪榻渾依舊，心期浩已空。驚春花落樹，聞梵澗搖風。二諦欣咨啟，還應夢寐通。
出岳與入岳，前題繼後題。遍尋僧壁上，多在雁峰西。近說游江寺，將誰話石梯。相思立高巘，山下草萋萋。
閉關防老寇，孰敢振威棱。險固疑天設，山河自古憑。三川奚所賴，雙劍最堪矜。鳥道微通處，煙霞鎖百層。
金谷多歡宴，佳麗正芳菲。流霞席上滿，回雪掌中飛。明月臨歌扇，行雲接舞衣。何必桃將李，別有待春暉。
去旨趣非常，春風爾莫狂。惟擎一鐵鉢，舊亦講金剛。午飯孤煙裡，宵禪大石旁。羡師終不及，湘浪淥茫茫。
郊居人事少，晝臥對林巒。窮巷厭多雨，貧家愁早寒。葛衣秋未換，書卷病仍看。若問生涯計，前溪一釣竿。
溪山盡日行，方聽遠鐘聲。入院逢僧定，登樓見月生。露垂群木潤，泉落一岩清。此景關吾事，通宵寐不成。
積翠異諸岳，令人看莫休。有時經暮雨，獨得倚高樓。雲外僧應老，林間水正秋。到頭歸隱處，豈在問嵩丘。
殘臘即又盡，東風應漸聞。一宵猶幾許，兩歲欲平分。燎暗傾時鬥，春通綻處芬。明朝遙捧酒，先合祝堯君。
野人膺闢命，溪上掩柴扉。黃卷猶將去，青山豈更歸。馬留苔蘚跡，人脫薜蘿衣。他日相思處，天邊望少微。
秋山清若水，吟客靜於僧。小徑通商嶺，高窗見杜陵。雲霞朝入鏡，猿鳥夜窺燈。許作前峰侶，終來寄上層。
筤篣曉攜去，驀個山桑塢。開時送紫茗，負處沾清露。歇把傍雲泉，歸將掛煙樹。滿此是生涯，黃金何足數。
多時仙掖裡，色並翠琅玕。幽意含煙月，清陰庇蕙蘭。枝繁宜露重，葉老愛天寒。竟日雙鸞止，孤吟為一看。
吳楚半秋色，渡江逢葦花。雲侵帆影盡，風逼雁行斜。返照開嵐翠，寒潮蕩浦沙。余將何所往，海嶠擬營家。
雨信清殘暑，蕭條古縣西。早涼生浦漵，秋意滿高低。前事雖堆案，閒情得溯溪。何言戰未勝，空寂用還齊。
南遊曾共游，相別倍相留。行色回燈曉，離聲滿竹秋。穩眠彭蠡浪，好醉岳陽樓。明日逢佳景，為君成白頭。
漢掖通沙塞，邊兵護草腓。將行司馬令，助以鐵冠威。白露鷹初下，黃塵騎欲飛。明年春酒熟，留酌二星歸。
北極辭明代，南溟宅放臣。丹誠由義盡，白髮帶愁新。鳥墜炎洲氣，花飛洛水春。平生歌舞席，誰憶不歸人。
列位登青瑣，還鄉復綵衣。共言晨省日，便是晝游歸。春水經梁宋，晴山入海沂。莫愁東路遠，四牡正騑騑。
林表吳山色，詩人思不忘。向家流水便，懷橘綵衣香。滿酌留歸騎，前程未夕陽。愴茲江海去，誰惜杜蘅芳。
天台四絶寺，歸去見師真。莫折枸杞葉，令他十得嗔。天空聞聖磬，瀑細落花巾。必若雲中老，他時得有鄰。
江館迢遙處，知音信漸賒。夜深鄉夢覺，窗下月明斜。起雁看荒草，驚波尚白沙。那堪動鄉思，故國在天涯。
十上書仍寢，如流歲又遷。望家思獻壽，算甲恨長年。虛牖傳寒柝，孤燈照絶編。誰應問窮轍，泣盡更潸然。
天上參旗過，人間燭焰銷。誰言整雙履，便是隔三橋。知處黃金鎖，曾來碧綺寮。憑欄明日意，池闊雨蕭蕭。
陌頭楊柳枝，已被春風吹。妾心正斷絶，君懷那得知。青樓含日光，綠池起風色。贈子同心花，慇勤此何極。
無成歸故里，不似在他鄉。歲月逐流水，山川空夕陽。回潮迷古渡，迸竹過鄰牆。耆舊休存省，胡為止淚行。
飛燕倚身輕，爭人巧笑名。生君棄妾意，增妾怨君情。日落昭陽壁，秋來長信城。寥寥金殿裡，歌吹夜無聲。
古道自迢迢，咸陽離別橋。越人聞水處，秦樹帶霜朝。駐馬言難盡，分程望易遙。秋前未相見，此意轉蕭條。
香剎夜忘歸，松青古殿扉。燈明方丈室，珠系比丘衣。白日傳心靜，青蓮喻法微。天花落不盡，處處鳥銜飛。
真人俄整舄，雙鶴屢飛翔。恐入壺中住，須傳肘後方。霓裳雲氣潤，石徑術苗香。一去何時見，仙家日月長。
古帝修文德，蠻夷莫敢侵。不知桃李貌，能轉虎狼心。日暮邊風急，程遙磧雪深。千秋青塚骨，留怨在胡琴。
自念數年間，兩手中藏鈎。於心且無恨，他日為我羞。古老傳童歌，連淫亦兵象。夜夢戈甲鳴，苦不願年長。
蜀色庶可比，楚叢亦應無。醉紅不自力，狂艷如索扶。麗蕊惜未掃，宛枝長更紆。何人是花侯，詩老強相呼。
早向文章裡，能降少壯心。不愁人不愛，閒處自閒吟。水國雲雷闊，僧園竹樹深。無嫌我衰颯，時此一相尋。
曾伴元戎獵，寒來夢北軍。閒身不計日，病鶴放歸雲。石上鋪棋勢，船中賭酒分。長言買天姥，高臥謝人群。
山公能飲酒，居士好彈箏。世外交初得，林中契已並。納涼風颯至，逃暑日將傾。便就南亭裡，餘尊惜解酲。
絶飲懲澆俗，行驅夢逸材。仙人擁石去，童子馭車來。夜玉含星動，晨氈映雪開。莫言鴻漸力，長牧上林隈。
夫君敬愛重，歡言情不極。雅引發清音，麗藻窮雕飾。水結曲池冰，日暖平亭色。引滿既杯傾，終之以弁側。
勞動諸賢者，同來問病夫。添爐烹雀舌，灑水淨龍鬚。身是芭蕉喻，行須筇竹扶。醫王有妙藥，能乞一丸無。
酒醒鄉關遠，迢迢聽漏終。曙分林影外，春盡雨聲中。鳥思江村路，花殘野岸風。十年成底事，羸馬倦西東。
玉帳元侯重，黃樞上宰雄。緣情詞律外，宣力廟謀中。震耀恭天討，嚴凝助歲功。行看畫麟閣，凜凜有英風。
到來江上久，誰念旅遊心。故國無秋信，鄰家有暮砧。坐遙翻不睡，愁極卻成吟。即恐髭連鬢，還為白所侵。
寵渥征黃漸，權宜借寇頻。湖南安背水，峽內憶行春。王室仍多故，蒼生倚大臣。還將徐孺子，處處待高人。
隱詠不誇俗，問禪徒淨居。翻將白雲字，寄向青蓮書。擬古投松坐，就明開紙疏。昭昭南山景，獨與心相如。
仙郎膺上才，夜宴接三台。燭引銀河轉，花連錦帳開。靜看歌扇舉，不覺舞腰回。寥落東方曙，無辭盡玉杯。
鐃管隨旌旆，高秋遠上巴。白波連霧雨，青壁斷蒹葭。憑幾雙童靜，登樓萬井斜。政成知變俗，當應畫輪車。
寧知府中吏，故宅一徘徊。歷階存往敬，瞻位泣餘哀。廢井沒荒草，陰牖生綠苔。門前車馬散，非復昔時來。
泣葬一枝紅，生同死不同。金鈿墜芳草，香綉滿春風。舊日聞簫處，高樓當月中。梨花寒食夜，深閉翠微宮。
二賢同載筆，久次入新年。焚草淹輕秩，藏書厭舊編。竹風晴翠動，松雪瑞光鮮。慶賜行春令，從茲佇九遷。
荒池菰蒲深，閒階莓苔平。江邊松篁多，人家簾櫳清。為書凌遺編，調弦誇新聲。求歡雖殊途，探幽聊怡情。
招我郊居宿，開門但苦吟。秋眠山燒盡，暮歇竹園深。寒浦鴻相叫，風窗月欲沈。翻嫌坐禪石，不在此松陰。
南國多山水，君遊興可知。船中江上景，晚泊早行時。子美遺魂地，藏真舊墨池。經過幾銷日，荒草裡尋碑。
原寺偏鄰近，開門物景澄。磬通多葉罅，月離片雲棱。寄宿山中鳥，相尋海畔僧。唯愁秋色至，乍可在炎蒸。
山脈逗飛泉，泓澄傍岩石。亂垂寒玉筱，碎灑珍珠滴。澄波涵萬象，明鏡瀉天色。有時乘月來，賞詠還自適。
河漢淨無雲，鴻聲此夜聞。素心難比石，蒼鬢欲如君。露槿月中落，風螢池上分。何言千載友，同跡不同群。
嘗聞秦帝女，傳得鳳凰聲。是日逢仙子，當時別有情。人吹彩簫去，天借綠雲迎。曲在身不返，空餘弄玉名。
所見背時情，閒行亦獨行。晚涼思水石，危閣望崢嶸。雨外殘雲片，風中亂葉聲。舊山吟友在，相憶夢應清。
城日晚悠悠，絃歌在碧流。夕風飄度曲，煙嶼隱行舟。問拍擬新令，憐香占綵球。當筵雖一醉，寧復緩離愁。
聞說漳濱臥，題詩怨歲華。求醫主高手，報疾到貧家。撒枕銷行蟻，移杯失畫蛇。明朝九衢上，應見玉人車。
異壤同覊竄，途中喜共過。愁多時舉酒，勞罷或長歌。南海風潮壯，西江瘴癘多。於焉復分手，此別傷如何。
水殿臨丹籞，山樓繞翠微。昔遊人托乘，今幸帝垂衣。澗筿緣峰合，岩花逗浦飛。朝來江曲地，無處不光輝。
盤山行幾驛，水路復通巴。峽漲三川雪，園開四季花。公庭飛白鳥，官俸請丹砂。知尉黔中後，高吟采物華。
世路爭名利，深山獨結茅。安情自得所，非道豈相交。百尺松當戶，千年鶴在巢。知君于此景，未欲等閒拋。
帶經鋤隴者，何止手胼胝。覓句句句好，慚予筋力衰。雲塠臨案冷，鹿隊過門遲。相憶空迴首，江頭日暮時。
有客至鈴下，自言身姓梅。仙人掌裡使，黃帝鼎邊來。竹影拂棋局，荷香隨酒杯。池前堪醉臥，待月未須回。
紅杏初生葉，青梅已綴枝。闌珊花落後，寂寞酒醒時。坐悶低眉久，行慵舉足遲。少年君莫怪，頭白自應知。
散拙亦自遂，粗將猿鳥同。飛泉高瀉月，獨樹迥含風。果落盤盂上，雲生篋笥中。未甘明聖日，終作釣漁翁。
渭北春已老，河西人未歸。邊城細草出，客館梨花飛。別後鄉夢數，昨來家信稀。涼州三月半，猶未脫寒衣。
職與才相背，心將口自言。磨鉛教切玉，驅鶴遣乘軒。只合居岩窟，何因入府門。年終若無替，轉恐負君恩。
動葉復驚神，聲聲斷續勻。坐來同聽者，俱是未歸人。一棹三湘浪，單車二蜀塵。傷秋各有日，千可念因循。
君王寵初歇，棄妾長門宮。紫殿青苔滿，高樓明月空。夜愁生枕席，春意罷簾櫳。泣盡無人問，容華落鏡中。
不獨避霜雪，其如儔侶稀。四時無失序，八月自知歸。春色豈相訪，眾雛還識機。故巢儻未毀，會傍主人飛。
湖上收宿雨，城中無晝塵。樓依新柳貴，池帶亂苔青。雲水正一望，簿書來繞身。煙波洞庭路，愧彼扁舟人。
蜀國初開棹，廬峰擬拾螢。獸皮裁褥暖，蓮葉製衣馨。楚水秋來碧，巫山雨後青。莫教銜鳳詔，三度到中庭。
碧草凌古廟，清塵鎖秋窗。當時獨宰割，猛志誰能降。鼓氣雷作敵，劍光電為雙。新悲徒自起，舊恨空浮江。
靈藤為拄杖，白淨色如銀。得自高僧手，將扶病客身。春遊不騎馬，夜會亦呈人。持此歸山去，深宜戴角巾。
琵琶馬上彈，行路曲中難。漢月正南遠，燕山直北寒。髻鬟風拂散，眉黛雪沾殘。斟酌紅顏盡，何勞鏡裡看。
非神亦非仙，非術亦非幻。天地有終窮，桑田幾遷變。身固非我有，財亦何足戀。曷不從吾游，騎鯨騰汗漫。
相逢盡說歸，早晚遂歸期。流水多通處，孤舟少住時。干人不得已，非我欲為之。及此終無愧，其如道在茲。
播遷悲遠道，搖落感衰容。今日猶多難，何年更此逢。世交黃葉散，鄉路白雲重。明發看煙樹，唯聞江北鐘。
旅客三秋至，層城四望開。楚山橫地出，漢水接天回。冠蓋非新裡，章華即舊台。習池風景異，歸路滿塵埃。
何年霜夜月，桂子落寒山。翠干生岩下，金英在世間。幽崖空自老，清漢未知還。惟有涼秋夜，嫦娥來暫攀。
吳山青楚吟，草色異鄉心。一酌水邊酒，數聲花下琴。登樓舊國遠，探穴九疑深。更想逢秋節，那堪聞夜砧。
夾道開洞門，弱楊低畫戟。簾影竹葉起，簫聲吹日色。蜂語繞妝鏡，拂蛾學春碧。亂系丁香梢，滿闌花向夕。
天上秋期近，人間月影清。入河蟾不沒，搗藥兔長生。只益丹心苦，能添白髮明。干戈知滿地，休照國西營。
久食主人魚，春來複舊居。遠無千里浪，輕有半船書。過片晴雲淡，消殘暮雪虛。岳陽多異境，搜思勿令疏。
寒空動高吹，月色滿清砧。殘夢夜魂斷，美人邊思深。孤鴻秋出塞，一葉暗辭林。又寄征衣去，迢迢天外心。
南遊多老病，見說講經稀。塞寺幾僧在，關城空自歸。帶河衰草斷，映日旱沙飛。卻到禪齋後，邊軍識衲衣。
今歲今宵盡，明年明日催。寒隨一夜去，春逐五更來。氣色空中改，容顏暗裡回。風光人不覺，已著後園梅。
偶尋靈跡去，幽徑入氳氛。轉壑驚飛鳥，穿山踏亂雲。水從岩下落，溪向寺前分。釋子游何處，空堂日漸曛。
晉陽寒食地，風俗舊來傳。雨滅龍蛇火，春生鴻雁天。泣多流水漲，歌發舞雲旋。西見之推廟，空為人所憐。
掾局勞才子，新詩動洛川。運籌知決勝，聚米似論邊。宴罷常分騎，晨趨又比肩。莫嗟年鬢改，郎署定推先。
失計復離愁，君歸我獨遊。亂花藏道發，春水繞鄉流。暝火叢橋市，晴山疊郡樓。無為謝公戀，吟過曉蟬秋。
已覺秋空極，更堪寥泬青。只應容好月，爭合有妖星。耿耿高河截，翛翛一雁經。曾于洞庭宿，上下徹心靈。
自是根機鈍，非關夏臘深。秋來江上寺，夜坐嶺南心。井鑿山含月，風吹磬出林。祖師攜只履，去路杳難尋。
二月野中芳，凡花亦能香。素娥哭新塚，樵柯鳴柔桑。田父引黃犬，尋狐上高岡。墳前呼犬歸，不知頭似霜。
此台如可廢，此恨有誰平。縱使迷青草，終難沒舊名。天悲朝雨色，岳哭夜猿聲。不是心偏苦，應關自古情。
萬物慶西成，茱萸獨擅名。芳排紅結小，香透裌衣輕。宿露沾猶重，朝陽照更明。長和菊花酒，高宴奉西清。
可憐白雪曲，未遇知音人。恓惶戎旅下，蹉跎淮海濱。澗樹含朝雨，山鳥哢餘春。我有一瓢酒，可以慰風塵。
征馬向邊州，蕭蕭嘶不休。思深應帶別，聲斷為兼秋。歧路風將遠，關山月共愁。贈君從此去，何日大刀頭。
詔出鳳凰宮，新恩連帥雄。江湖經戰陣，草木待仁風。豪右貪威愛，紆繁德簡通。多慚君子顧，攀餞路塵中。
天高淮泗白，料子趨修程。汲水疑山動，揚帆覺岸行。雲離京口樹，雁入石頭城。後夜分遙念，諸峰霜露生。
毛骨貴天生，肌膚片玉明。見人空解笑，弄物不知名。國器嗟猶小，門風望益清。抱來芳樹下，時引鳳雛聲。
朔漠正秋霖，西風傳夕砧。滄洲未歸跡，華髮受恩心。露色岡莎冷，蟬聲塢木深。清晨鈇鉞內，只獻白雲吟。
月臨峰頂壇，氣爽覺天寬。身去銀河近，衣沾玉露寒。雲中日已赤，山外夜初殘。即此是仙境，惟愁再上難。
山蹋青蕪盡，涼秋古寺深。何時得連策，此夜更聞琴。窮水雲同穴，過僧虎共林。慇勤如念我，遺爾掛冠心。
風濤匝山寺，磬韻達漁船。此處別師久，遠懷無信傳。月華妨靜燭，鳥語答幽禪。已見如如理，灰心應不然。
初九未成旬，重陽即此晨。登高聞古事，載酒訪幽人。落帽恣歡飲，授衣同試新。茱萸正可佩，折取寄情親。
雙扉檜下開，寄宿石房苔。幡北燈花動，城西雪霰來。收棋想雲夢，罷茗議天台。同憶前年臘，師初白閣回。
鬥酒渭城邊，壚頭醉不眠。梨花千樹雪，楊葉萬條煙。惜別傾壺醑，臨分贈馬鞭。看君潁上去，新月到應圓。
征馬嘶長路，離人挹佩刀。客來東道遠，歸去北風高。時候何蕭索，鄉心正鬱陶。傳君遇知己，行日有綈袍。
終日遊山困，今朝始傍河。尋芳愁路盡，逢景畏人多。鳥語催沽酒，魚來似聽歌。醉時眠石上，肢體自婆娑。
鷄鳴日觀望，遠與扶桑對。滄海似熔金，眾山如點黛。遙知碧峰首，獨立煙嵐內。此石依五松，蒼蒼幾千載。
江梅且緩飛，前輩有歌詞。莫惜黃金縷，難忘白雪枝。吟看歸不得，醉嗅立如痴。和雨和煙折，含情寄所思。
蜀王將此鏡，送死置空山。冥寞憐香骨，提攜近玉顏。眾妃無復嘆，千騎亦虛還。獨有傷心石，埋輪月宇間。
金閣惜分香，鉛華不重妝。空餘歌舞地，猶是為君王。哀弦調已絶，艷曲不須長。共看西陵暮，秋煙起白楊。
我吟傳舍詠，來訪真人居。煙嶺迷高跡，雲林隔太虛。窺庭但蕭瑟，倚杖空躊躇。應化遼天鶴，歸當千歲餘。
空堂歲已晏，密室獨安眠。壓筱夜偏積，覆閣曉逾妍。連山暗古郡，驚風散一川。此時騎馬出，忽省京華年。
竹裡安禪處，生涯一印灰。經年乞食過，昨日諫臣來。愧把黃梅偈，曾酬白雪才。因令識鳥跡，重疊在蒼苔。
閒想白雲外，瞭然清淨僧。松門山半寺，夜雨佛前燈。此境可長住，浮生自不能。一從林下別，瀑布幾成冰。
夜香聞偈後，岑寂掩雙扉。照竹燈和雪，穿雲月到衣。草堂疏磬斷，江寺故人稀。唯憶江南雨，春風獨鳥歸。
年年不相見，相見卻成悲。教我淚如霰，嗟君發似絲。正傷攜手處，況值落花時。莫惜今宵醉，人間忽忽期。
佩墨縣兼清，約關西近城。三峰豈不重，厚地戴猶輕。雪筱欹難直，風泉噴易橫。須知高枕外，長是勸民耕。
樽前放浩歌，便起泛煙波。舟楫故人少，江湖明月多。孤峰經宿上，僻寺共雲過。若向仙岩住，還應著薜蘿。
一千篇裡選，三百首菁英。玉尺新量出，金刀舊剪成。錦江增古翠，仙掌減元精。自此為風格，留傳諸後生。
露下晚蟬愁，詩人舊怨秋。沅湘莫留滯，宛洛好遨遊。飲馬逢黃菊，離家值白頭。竟陵明月夜，為上庾公樓。
春風生百藥，幾處術苗香。人遠花空落，溪深日復長。病多知藥性，老近憶仙方。清節何由見，三山桂自芳。
歲月轉蕪漫，形影長寂寥。彷彿覯微夢，感嘆起中宵。綿思靄流月，驚魂颯回飆。誰念茲夕永，坐令顏鬢凋。
楊柳閶門路，悠悠水岸斜。乘舟向山寺，着屐到漁家。夜月紅柑樹，秋風白藕花。江天詩景好，回日莫令賒。
李門余妄進，徐榻君恆設。清論暢玄言，雅琴飛白雪。寒雲曖落景，朔風淒暮節。方欣投轄情，且駐當歸別。
鳴鞭過酒肆，袨服游倡門。百萬一時盡，含情無片言。西行一千里，暝色生寒樹。暗聞歌吹聲，知是長安路。
六幅故牢健，知君恣筆蹤。不求千澗水，止要兩株松。樹下留盤石，天邊縱遠峰。近岩幽濕處，惟藉墨煙濃。
急景遞衰老，此經誰養真。松留千載鶴，碑隔六朝人。洞水流花早，壺天閉雪春。其如為名利，歸踏五陵塵。
漾舟雲路客，來過夕陽時。向背堪遺恨，逢迎宿未期。水容愁暮急，花影動春遲。別後王孫草，青青入夢思。
柳動禦溝清，威遲堤上行。城隅日未過，山色雨初晴。鶯避傳呼起，花臨府署明。簿書盈几案，要自有高情。
綠砌紅花樹，狂風獨未吹。光中疑有焰，密處似無枝。鳥動香輕發，人愁影屢移。今朝數片落，為報漢郎知。
出谷未停午，到家日已曛。回瞻下山路，但見牛羊群。樵子暗相失，草蟲寒不聞。衡門猶未掩，佇立望夫君。
喜弟文章進，添余別興牽。數杯巫峽酒，百丈內江船。未息豺狼鬥，空催犬馬年。歸朝多便道，搏擊望秋天。
階砌亂蛩鳴，庭柯煙露清。月中鄰樂響，樓上遠山明。珍簟涼風著，瑤琴寄恨生。嵇君懶書札，底物慰秋情。
清泉映疏鬆，不知幾千古。寒月搖清波，流光入窗戶。對此空長吟，思君意何深。無因見安道，興盡愁人心。
客行逢雨霽，歇馬上津樓。山勢雄三輔，關門扼九州。川從陝路去，河繞華陰流。向晚登臨處，風煙萬里愁。
飄飄隨晚浪，杯影入鷗群。岸凍千船雪，岩陰一寺雲。夜燈江北見，寒磬水西聞。鶴嶺煙霞在，歸期不羡君。
越海霜天暮，辭韜野草干。俊通司隷職，嚴奉武夫官。眼惡藏蜂在，心粗逐物殫。近來脂膩足，驅遣不妨難。
野曠呂蒙營，江深劉備城。寒天催日短，風浪與雲平。灑落君臣契，飛騰戰伐名。維舟倚前浦，長嘯一含情。
冊命出宸衷，官儀自古崇。特膺平土拜，光贊格天功。再佩扶陽印，常乘鮑氏驄。七賢遺老在，猶得詠清風。
索索風搜客，沈沈雨洗年。殘林生獵跡，歸鳥避窯煙。節物杯漿外，溪山鬢影前。行藏都未定，筆硯或能捐。
若道春無賴，飛花合逐風。巧知人意裡，解入酒杯中。香濕勝含露，光搖似泛空。請君迴首看，幾片舞芳叢。
江城紅葉盡，旅思復淒傷。孤夢家山遠，獨眠秋夜長。道存空倚命，身賤未歸鄉。南望空垂淚，天邊雁一行。
旅葬不可問，茫茫西隴頭。水雲青草濕，山月白楊愁。琴信有時罷，劍傷無處留。淮南舊煙月，孤棹更逢秋。
鳥外何須去，衣如蘚亦從。但能無一事，即是住孤峰。雨歇雲埋閣，月明霜灑松。師心多似我，所以訪師重。
匝路亭亭艷，非時裛裛香。素娥惟與月，青女不饒霜。贈遠虛盈手，傷離適斷腸。為誰成早秀，不待作年芳。
宵清月復圓，共集侍臣筵。獨寡區中學，空論樹下禪。風多秋晚竹，雲盡夜深天。此會東西去，堪愁又隔年。
聖言貴忠恕，至道重觀身。法在何所恨，色相斯為仁。良時難久恃，陰謫豈無因。寂寞韶陽廟，魂歸不見人。
一剎古岡南，孤鐘撼夕嵐。客閒明月閣，僧閉白雲庵。野鶴立枯枿，天龍吟淨潭。因知不生理，合自此中探。
菲躬承睿顧，薄德忝坤儀。乾乾遵後命，翼翼奉先規。撫俗勤雖切，還淳化尚虧。未能弘至道，何以契明祇。
石樑人不到，獨往更迢迢。乞食山家少，尋鐘野寺遙。松門風自掃，瀑布雪難消。秋夜聞清梵，餘音逐海潮。
送人多折柳，唯我獨吟松。若保歲寒在，何妨霜雪重。森梢逢靜境，廓落見孤峰。還似君高節，亭亭鮮繼蹤。
旅泛本無定，相逢那可期。空懷白閣夜，未答碧雲詩。暮雨潮生早，春寒雁到遲。所思今不見，鄉國正天涯。
霓裳下晚煙，留客杏花前。遍問人寰事，新從洞府天。長松皆掃月，老鶴不知年。為說蓬瀛路，雲濤幾處連。
明麗碧天霞，丰茸紫綬花。香聞荀令宅，艷入孝王家。幾歲自榮樂，高情方嘆嗟。有人移上苑，猶足占年華。
八月更漏長，愁人起常早。閉門寂無事，滿院生秋草。昨宵西窗夢，夢入荊南道。遠客歸去來，在家貧亦好。
南歸猶謫宦，獨上子陵灘。江樹臨洲晚，沙禽對水寒。山開斜照在，石淺亂流難。惆悵梅花發，年年此地看。
常愛夏陽縣，往年曾再過。縣中饒白鳥，郭外是黃河。地近行程少，家貧酒債多。知君新稱意，好得奈春何。
賤妾留南楚，征夫向北燕。三秋方一日，少別比千年。不掩嚬紅縷，無論數綠錢。相思明月夜，迢遞白雲天。
仰山因久住，天下仰山名。井邑身雖到，林泉性本清。野雲居處盡，江月定中明。彷彿曾相識，今來隔幾生。
詩禮稱才子，神仙是丈人。玉山那惜醉，金谷已無春。白馬如風疾，青袍奪草新。不嫌鳴吠客，願用百年身。
珠闕崑山遠，銀宮漲海懸。送君從此路，城郭幾千年。雲霧含丹景，桑麻覆細田。笙歌未盡曲，風馭獨泠然。
相訪一程雲，雲深路僅分。嘯台隨日辨，樵斧帶風聞。曉著衣全濕，寒沖酒不醺。幾回歸思靜，彷彿見蘇君。
驛在千峰裡，寒宵獨此身。古墳時見火，荒壁悄無鄰。月白翻驚鳥，雲閒欲就人。只應明日鬢，更與老相親。
風細酒初醒，憑欄別有情。蟬稀秋樹瘦，雨盡晚雲輕。旅鬢一絲出，鄉心寸火生。子牟魂欲斷，何日是昇平。
忘身求至教，求得卻東歸。離岸乘空去，終年無所依。月沖陰火出，帆拶大鵬飛。想得還鄉後，多應著紫衣。
乘夕棹歸舟，緣源路轉幽。月明看嶺樹，風靜聽溪流。嵐氣船間入，霜華衣上浮。猿聲雖此夜，不是別家愁。
本欲雲雨化，卻隨波浪翻。一沾太常第，十過潼關門。志力且虛棄，功名誰復論。主人故相問，慚笑不能言。
窮老真無事，江山已定居。地幽忘盥櫛，客至罷琴書。掛壁移筐果，呼兒問煮魚。時聞系舟楫，及此問吾廬。
寥落留三徑，柴扉對楚江。蠨蛸集暗壁，蜥蝎走寒窗。松蓋欹書幌，苔衣上酒缸。平生斷金契，到此淚成雙。
冠冕通南極，文章落上台。詔從三殿去，碑到百蠻開。野館濃花發，春帆細雨來。不知滄海上，天遣幾時回。
遠庵枯葉滿，群鹿亦相隨。頂骨生新發，庭松長舊枝。禪高太白月，行出祖師碑。亂後潛來此，南人總不知。
息慮狎群鷗，行藏合自由。春寒宜酒病，夜雨入鄉愁。道向危時見，官因亂世休。外人相待淺，獨說濟川舟。
長安分石炭，上黨結松心。繞畫蠅初落，含滋綬更深。悲絲光易染，疊素彩還沉。別有張芝學，書池幸見臨。
楚岸收新雨，春台引細風。情人來石上，鮮膾出江中。鄰舍煩書札，肩輿強老翁。病身虛俊味，何幸飫兒童。
寂寞江亭下，江楓秋氣斑。世情何處澹，湘水向人閒。寒渚一孤雁，夕陽千萬山。扁舟如落葉，此去未知還。
積雨細紛紛，饑寒命不分。攬衣愁見肘，窺鏡覓從文。九陌成泥海，千山盡濕雲。龍鍾驅款段，到處倍思君。
既接南鄰磬，還隨北里笙。平陵通曙響，長樂警宵聲。秋至含霜動，春歸應律鳴。欲知常待扣，金虛有餘清。
無成歸故國，上馬亦高歌。況是飛鳴後，殊為喜慶多。暑消嵩岳雨，涼吹洞庭波。莫使閒吟去，須期接盛科。
盡室遍相將，中方上下方。夜深楠樹遠，春氣陌林香。聖蹟留岩險，靈燈出混茫。何因將慧劍，割愛事空王。
幾日相別離，門前生穞葵。寒蟬聒梧桐，日夕長鳴悲。白露濕螢火，清霜凌兔絲。空掩紫羅袂，長啼無盡時。
馬疲盤道峻，投宿入招提。雨急山溪漲，雲迷嶺樹低。涼風來殿角，赤日下天西。偃腹虛檐外，林空鳥恣啼。
金馬詔何晚，茂陵居近修。客來雲雨散，鳥下梧桐秋。迥漢銜天闕，遙泉響禦溝。坐看涼月上，為子一淹留。
鳳出秦郊迥，鶉飛楚塞空。蒼梧雲影去，涿鹿霧光通。草暗少原綠，花明入蜀紅。誰言版築士，猶處傅岩中。
江渚秋風至，他鄉離別心。孤雲愁自遠，一葉感何深。憂喜嘗同域，飛鳴忽異林。青山西北望，堪作白頭吟。
右軍本清真，瀟灑出風塵。山陰過羽客，愛此好鵝賓。掃素寫道經，筆精妙入神。書罷籠鵝去，何曾別主人。
惜君才未遇，愛君才若此。世上五百年，君家一千里。俱游帝城下，忽在梁園裡。我今行山東，離憂不能已。
決決湧岩穴，濺濺出洞門。向東應入海，從此不歸源。似葉飄辭樹，如雲斷別根。吾身亦如此，何日返鄉園。
十載衣裘盡，臨寒隱薜蘿。心閒緣事少，身老愛山多。玉露催收菊，金風促剪禾。燕秦正戎馬，林下好婆娑。
危亭題竹粉，曲沼嗅荷花。數日同攜酒，平明不在家。尋幽殊未極，得句總堪誇。強下西樓去，西樓倚暮霞。
看月復聽琴，移舟出樹陰。夜村機杼急，秋水芰荷深。石靜龜潛上，萍開果暗沈。何言奉杯酒，得見五湖心。
邊庭漢儀重，旌甲似雲中。虜地山川壯，單于鼓角雄。關寒塞榆落，月白胡天風。君逐嫖姚將，麒麟有戰功。
紫閣白雲端，雲中有地仙。未歸蓬島上，猶隱國門前。洞口人無跡，花陰鹿自眠。焚香賦詩罷，星月冷遙天。
路出雙林外，亭窺萬井中。江城孤照日，山谷遠含風。兵革身將老，關河信不通。猶殘數行淚，忍對百花叢。
整駕俟明發，逶迤歷險途。天形逼峰盡，地勢入溪無。樹繞圓潭密，雲橫疊障孤。誰憐後時者，六月未南圖。
新亭有高會，行子得良時。日動映江幕，風鳴排檻旗。絶葷終不改，勸酒欲無詞。已墮峴山淚，因題零雨詩。
桑台煙樹中，台榭造雲空。眺聽逢秋興，篇辭變國風。坐愁高鳥起，笑指遠人同。始愧才情薄，躋攀繼韻窮。
涕泗不能收，哭君余白頭。兒童相識盡，宇宙此生浮。江雨銘旌濕，湖風井徑秋。還瞻魏太子，賓客減應劉。
巴字天邊水，秦人去是歸。棧長山雨響，溪亂火田稀。俗富行應樂，官雄祿豈微。魏舒終有淚，還濕寧家衣。
倚郭難為宰，非君即有私。惟憑野老口，不立政聲碑。苦甚求名日，貧於未選時。溪山竟如此，利得且吟詩。
落日投村戍，愁生為客途。寒山晴後綠，秋月夜來孤。橘樹千株在，漁家一半無。自知風水靜，舟系岸邊蘆。
三山懷謝脁，水澹望長安。蕪沒河陽縣，秋江正北看。盧龍霜氣冷，鳷鵲月光寒。耿耿憶瓊樹，天涯寄一歡。
古樹汾陰道，悠悠東去長。位卑仍解印，身老又還鄉。河水平秋岸，關門向夕陽。音書須數附，莫學晉嵇康。
別離無古今，柳色向人深。萬里長江水，平生不印心。遠書容北雁，贈別謝南金。愧勉青雲志，余懷非陸沈。
何事有青錢，因人買釣船。闊容兼餌坐，深許共蓑眠。短好隨朱鷺，輕堪倚白蓮。自知無用處，卻寄五湖仙。
萬木凍欲折，孤根暖獨回。前村深雪裡，昨夜一枝開。風遞幽香去，禽窺素艷來。明年如應律，先發映春台。
射策名先著，論兵氣自雄。能全季布諾，不道魯連功。流水蒹葭外，諸山睥睨中。別君秋日晚，迴首夕陽空。
年深宮院在，閒客自相逢。閉戶臨寒竹，無人有夜鐘。降龍今已去，巢鶴竟何從。坐見繁星曉，淒涼識舊峰。
一株金染密，數畝碧鮮疏。避暑臨溪坐，何妨直釣魚。斑多筒簟冷，發少角冠清。避暑長林下，寒蟬又有聲。
門前通大道，望遠上高台。落日人行盡，窮邊信不來。還聞戰得勝，未見敕招回。卻入機中坐，新愁織不開。
西江天柱遠，東越海門深。去割慈親戀，行憂報國心。好風吹落日，流水引長吟。五月披裘者，應知不取金。
愛殺柴桑隱，名溪近訟庭。掃沙開野步，搖舸出閒汀。宿簡邀詩伴，余花在酒瓶。悠然南望意，自有峴山情。
客心宜靜夜，月色澹新秋。影落三湘水，詩傳八詠樓。何窮對酒望，幾處捲簾愁。若問相思意，隨君萬里游。
月斜寒露白，此夕去留心。酒至添愁飲，詩成和淚吟。離歌淒鳳管，別鶴怨瑤琴。明夜相思處，秋風吹半衾。
結茅聞楚客，卜築漢江邊。日落數歸鳥，夜深聞扣舷。水痕侵岸柳，山翠借廚煙。調笑提筐婦，春來蠶幾眠。
駕言尋鳳侶，乘歡俯雁池。班荊逢舊識，斟桂喜深知。紫蘭方出徑，黃鶯未囀枝。別有陶春日，青天雲霧披。
淒涼寶劍篇，覊泊欲窮年。黃葉仍風雨，青樓自管弦。新知遭薄俗，舊好隔良緣。心斷新豐酒，銷愁鬥幾千。
檐有煙嵐色，地多松竹風。自言離亂後，不到鼓鼙中。徑柳拂雲綠，山櫻帶雪紅。南邊青嶂下，時見采芝翁。
漢陽無遠近，見說過湓城。雲雨經春客，江山幾日程。終隨鷗鳥去，只待海潮生。前路逢漁父，多慚問姓名。
荊門與閩越，關戍隔三千。風雪揚帆去，台隍指海邊。客情消旅火，王化似堯年。莫失春回約，江城穀雨前。
奉詔向軍前，朱袍映雪鮮。河橋吹角凍，岳月卷旗圓。僧救焚經火，人修著釣船。六州安撫後，萬戶解衣眠。
春草荒墳墓，萋萋向虎丘。死猶嫌寂寞，生肯不風流。皎鏡山泉冷，輕裾海霧秋。還應伴西子，香徑夜深游。
巳公茅屋下，可以賦新詩。枕簟入林僻，茶瓜留客遲。江蓮搖白羽，天棘夢青絲。空忝許詢輩，難酬支遁詞。
秋豫凝仙覽，宸遊轉翠華。呼鷹下鳥路，戲馬出龍沙。紫菊宜新壽，丹萸闢舊邪。須陪長久宴，歲歲奉吹花。
淒淒百卉病，亭亭雙松迥。直上古寺深，橫拂秋殿冷。輕響入龜目，片陰棲鶴頂。山中多好樹，可憐無比並。
後伏中宵月，高秋滿魄齊。輪移仙掌外，影下玉繩西。蟬雀飛多誤，星螢出自迷。煩蒸驚頓絶，吟玩畏聞鷄。
梅尉吟楚聲，竹風為淒清。深虛冰在性，高潔雲入情。借水洗閒貌，寄蕉書逸名。羞將片石文，鬥此雙瓊英。
幸附全材長，良工劚器殊。千林文柏有，一尺錦榴無。品格宜仙果，精光稱玉壺。憐君遠相寄，多愧野蔬粗。
禺山金碧路，此地饒英靈。送君一為別，棲斷故鄉情。片雲生極浦，斜日隱離亭。坐看征騎沒，惟見遠山青。
風雨禪思外，應殘木槿花。何年別鄉土，一衲代袈裟。日氣侵瓶暖，雷聲動枕斜。還當掃樓影，天晚自煎茶。
一徑春光裡，揚鞭入翠微。風來花落帽，雲過雨沾衣。谷鳥銜枝去，巴人負笈歸。殘陽更惆悵，前路客亭稀。
前賢功及物，禹後杳難儔。不改古今色，平分南北流。寒沖山影岸，清繞荻花洲。儘是朝宗去，潺潺早晚休。
幽蘭誰復奏，閒匣以端憂。知止慚先覺，歸歟想故侯。山蟬鈴閣晚，江雨麥田秋。唯有空門學，相期老一丘。
秋色江邊路，煙霞若有期。寺貧無利施，僧老足慈悲。薜荔侵禪窟，蝦蟆占浴池。閒游殊未遍，即是下山時。
我亦遊山者，常經舊所經。雪消天外碧，春曉海中青。可見亂離世，況臨衰病形。憐君此行興，獨入白雲屏。
夜盡夢初驚，紗窗早霧明。曉妝脂粉薄，春服綺羅輕。妾有今朝恨，君無舊日情。愁來理絃管，皆是斷腸聲。
何意廉從事，還來會默仙。寒空驚雪遍，春意入歌偏。瑤草三花發，瓊林七葉連。飄颻過柳寺，應滿譯經前。
千里年光靜，四望春雲生。槧日祥光舉，疏雲瑞葉輕。蓋陰籠迥樹，陣影抱危城。非將吳會遠，飄蕩帝鄉情。
城隅凝彩畫，紅樹帶青山。遲客金尊晚，談空玉柄閒。馳暉三峽水，旅夢百勞關。非是淮陽薄，丘中只望還。
將軍出紫塞，冒頓在烏貪。笳喧雁門北，陣翼龍城南。雕弓夜宛轉，鐵騎曉參驔。應須駐白日，為待戰方酣。
落日登臨處，悠然意不窮。佛因初地識，人覺四天空。來雁清霜後，孤帆遠樹中。裴回傷寓目，蕭索對寒風。
豈謂江南別，心如塞上行。苦雲搖陣色，亂木攪秋聲。周穀雨未散，漢河流尚橫。春司遲爾策，方用靜妖兵。
手裡一杯滿，心中百事休。春應唯仰醉，老更不禁愁。弄水回船尾，尋花信馬頭。眼看筋力減，游得且須游。
田舍清明日，家家出火遲。白衫眠古巷，紅索搭高枝。紗帶生難結，銅釵重欲垂。斬新衣踏盡，還似去年時。
君愛本相饒，從來事舞腰。那堪攀玉座，腸斷望陵朝。怨著情無主，哀凝曲不調。況臨松日暮，悲吹坐蕭蕭。
書報天中赦，人從海上聞。九泉開白日，六翮起青雲。質幸恩先貸，情孤枉未分。自憐涇渭別，誰與奏明君。
臥來能幾日，春事已依然。不解謝公意，翻令靜者便。庭陰殘舊雪，柳色帶新年。寂寞深村裡，唯君相訪偏。
長空碧杳杳，萬古一飛鳥。生前酒伴閒，愁醉閒多少。煙深隋家寺，殷葉暗相照。獨佩一壺游，秋毫泰山小。
既有親人術，還逢試吏年。蓬蒿千里閉，村樹幾家全。雪覆淮南道，春生潁谷煙。何時當蒞政，相府待聞天。
浪跡終年客，驚心此地春。風前獨去馬，澤畔耦耕人。老大交情重，悲涼外物親。子云今在宅，應見柳條新。
旗鼓軍威重，關山客路賒。待封甘度隴，迴首不思家。城下春山路，營中瀚海沙。河源雖萬里，音信寄來查。
才薄命如此，自嗟兼自疑。遭逢好交日，黜落至公時。倚玉甘無路，穿楊卻未期。更慚君侍坐，問許可言詩。
桑乾歸路遠，聞說亦愁人。有雪常經夏，無花空到春。下營雲外火，收馬月中塵。白首從戎客，青衫未離身。
夕霽涼飆至，翛然心賞諧。清光松上月，虛白郡中齋。置酒平生在，開衿願見乖。慇勤寄雙鯉，夢想入君懷。
聞道張晨蓋，徘徊石首東。浚川非伯禹，落水異三公。衣濕仍愁雨，冠攲更怯風。今朝復相見，疑是葛仙翁。
楚驛南渡口，夜深來客稀。月明見潮上，江靜覺鷗飛。旅宿今已遠，此行殊未歸。離家久無信，又聽搗寒衣。
通竹引泉脈，泓澄深石盆。驚魚翻藻葉，浴鳥上松根。殘月留山影，高風耗水痕。誰家洗秋藥，來往自開門。
忍苦待知音，無時省廢吟。始為分路客，莫問向隅心。嶠翠藏幽瀑，枝風下曉禽。憶君秋欲盡，馬上秣陵砧。
飄然無定跡，迥與律乘違。入郭隨緣住，思山破夏歸。盂擎數家飯，衲乞幾人衣。洞了曹溪旨，寧輸俗者機。
前山帶秋色，獨往秋江晚。疊嶂入雲多，孤峰去人遠。夤緣不可到，蒼翠空在眼。渡口問漁家，桃源路深淺。
境清僧格冷，新斬古林開。舊隱還如此，令人來又來。嵐飛黏似霧，茶好碧于苔。但使心清淨，從渠歲月催。
竹屋清江上，風煙四五家。水園分芰葉，鄰界認蘆花。雨到魚翻浪，洲回鳥傍沙。月明何處去，片片席帆斜。
君與白雲鄰，生涯久忍貧。姓名高雅道，寰海許何人。岳氣秋來早，亭寒果落新。幾回吟石畔，孤鶴自相親。
二紀尚雌伏，徒然忝先進。英英爾眾賢，名實鬱雙振。殘春惜將別，清洛行不近。相與愛後時，無令孤逸韻。
昔聞驚節換，常抱異鄉愁。今聽當名遂，方歡上國游。吟才依樹午，風已報庭秋。並覺聲聲好，懷恩忽淚流。
寥落故人宅，今來身已亡。古苔封墨沼，深竹映書堂。秋色池館靜，雨聲雲水涼。無因展交道，日暮剖心腸。
小姑織白紵，未解將人語。大嫂采芙蓉，溪湖千萬重。長兄行不在，莫使外人逢。願學秋胡婦，真心比古松。
雪霜知勁質，今古占嘉名。斷砌盤根遠，疏林偃蓋清。鶴棲何代色，僧老四時聲。鬱鬱心彌久，煙高萬井生。
西出黃雲外，東懷白浪遙。星河愁立夜，雷電獨行朝。磧迥人防寇，天空雁避雕。如何非戰卒，弓劍不離腰。
君承明主意，日日上丹墀。東閣論兵後，南宮草奏期。人稀傍河處，槐暗入關時。獨遣吳州客，平陵結夢思。
擬詩偏不類，又送上人歸。寄世同高鶴，尋仙稱壞衣。雨行江草短，露坐海帆稀。正被空門縛，臨岐乞解圍。
落月沉餘影，陰渠流暗光。蚊聲靄窗戶，螢火繞屋樑。飛幌翠雲薄，新荷清露香。不吟復不寐，竟夕池水傍。
人生固有命，天道信無言。青蠅一相點，白璧遂成冤。請室閒逾邃，幽庭春未暄。寄謝韓安國，何驚獄吏尊。
荒齋原上掩，不出動經旬。忽覺草木變，始知天地春。方期五字達，未厭一簞貧。麗句勞相勉，余非樂釣綸。
春來綉羽齊，暮向竹林棲。禁苑銜花出，河橋隔樹啼。尋聲知去遠，顧影念飛低。別有無巢燕，猶窺幕上泥。
古驛成幽境，雲蘿隔四鄰。夜燈移宿鳥，秋雨禁行人。廢巷荊叢合，荒庭虎跡新。昔年經此地，終日是紅塵。
衣冠零落久，今日事堪傷。廚起青煙薄，門開白日長。殘梅欹古道，名石臥頽牆。山色依然好，興衰未可量。
朔風吹桂水，朔雪夜紛紛。暗度南樓月，寒深北渚雲。燭斜初近見，舟重竟無聞。不識山陰道，聽鷄更憶君。
千古海門石，移歸吟叟居。竅腥蛟出後，形瘦浪衝余。工語寧無玉，僧知忽有書。好期仙者叱，變化向庭隅。
有起皆因滅，無暌不暫同。從歡終作戚，轉苦又成空。次第花生眼，須臾燭過風。更無尋覓處，鳥跡印空中。
本梡稀難識，沙門種則生。葉殊經寫字，子為佛稱名。濾水澆新長，燃燈暖更榮。亭亭無別意，只是勸修行。
寂寂舊桑田，誰家女得仙。應無鷄犬在，空有子孫傳。古木花猶發，荒台路未遷。暮來雲一片，疑是欲歸年。
從容無限意，不獨為離群。年長驚黃葉，時清厭白雲。舊山回馬見，寒瀑別家聞。相與存吾道，窮通各自分。
明星低未央，蓮闕迥蒼蒼。疊鼓催殘月，疏鐘迎早霜。關防浮瑞氣，宮館耀神光。再拜為君壽，南山高且長。
家國各萬里，同吟六七年。可堪隨北雁，迢遞向南天。水共行人遠，山將落日連。春淮有雙鯉，莫忘尺書傳。
淮海各聯翩，三年方一見。素心終不易，玄發何須變。舊國想平陵，春山滿陽羡。鄰鷄莫遽唱，共惜良夜晏。
良夜如清晝，幽人在小庭。滿空垂列宿，那個是文星。世界歸誰是，心魂向自寧。何當見堯舜，重為造生靈。
洛城秋霽後，梵閣暮登時。此日風煙好，今秋節候遲。霞光紅泛艷，樹影碧參差。莫慮言歸晚，牛家有宿期。
因君知北事，流浪已忘機。客久多人識，年高眾病歸。連雲湖色遠，度雪雁聲稀。又說家林盡，淒傷淚滿衣。
不學梅欺雪，輕紅照碧池。小桃新謝後，雙燕卻來時。香屬登龍客，煙籠宿蝶枝。臨軒須貌取，風雨易離披。
寄宿溪光裡，夜涼高士家。養風窗外竹，叫月水中蛙。靜慮同搜句，清神旋煮茶。唯憂曉鷄唱，塵裡事如麻。
求名雖有據，學稼又無田。故國三千里，新春五十年。移家還作客，避地莫知賢。洛浦今何處，風帆去渺然。
春樹繞宮牆，宮鶯囀曙光。忽驚啼暫斷，移處弄還長。隱葉棲承露，攀花出未央。遊人未應返，為此始思鄉。
眷眄情無恨，優容禮有餘。三年為郡吏，一半許山居。酒熟心相待，詩來手自書。庾樓春好醉，明月且回車。
向晚雙池好，初晴百物新。裊枝翻翠羽，濺水躍紅鱗。萍泛同遊子，蓮開當麗人。臨流一惆悵，還憶曲江春。
龍泉閒古匣，苔蘚淪此地。何意久藏鋒，翻令世人棄。鐵衣今正澀，寶刃猶可試。倘遇拂拭恩，應知剸犀利。
地盡江南戍，山分桂北林。火雲三月合，石路九疑深。暗谷隨風過，危橋共鳥尋。覊魂愁似絶，不復待猿吟。
四面垂條密，浮陰入夏清。綠攢傷手刺，紅墮斷腸英。粉著蜂須膩，光凝蝶翅明。雨中看亦好，況復值初晴。
子月過秦正，寒雲覆洛城。嗟君未得志，猶作苦辛行。暖酒嫌衣薄，瞻風候雨晴。春官含笑待，驅馬速前程。
芳辰重遊衍，乘景共追隨。班荊陪舊識，傾蓋得新知。水葉分蓮沼，風花落柳枝。自符河朔趣，寧羡高陽池。
紫禁肅晴氛，朱樓落曉雲。豫游龍駕轉，天樂鳳簫聞。竹外仙亭出，花間輦路分。微臣一何幸，詞賦奉明君。
江城紅葉盡，旅思倍淒涼。孤夢家山遠，獨眠秋夜長。道存空倚命，身賤未歸鄉。南望仍垂淚，天邊雁一行。
南辭采石遠，北背乞銀深。磧路雖多險，江人不廢吟。雕依孤堠立，鷗向迥沙沈。因共邊人熟，行行起戰心。
春溪正含綠，良夜才參半。持矛若羽輕，列燭如星爛。傷鱗跳密藻，碎首沈遙岸。盡族染東流，傍人作佳玩。
為儒白髮生，鄉裡早聞名。暖酒雪初下，讀書山欲明。字形翻鳥跡，詩調合猿聲。門外滄浪水，知君欲濯纓。
歷歷緣荒岸，溟溟入遠天。每同沙草發，長共水雲連。搖落潮風早，離披海雨偏。故傷遊子意，多在客舟前。
洛川流雅韻，秦道擅苛威。聽歌樑上動，應律管中飛。光飄神女襪，影落羽人衣。願言心未翳，終冀效輕微。
白髮輪台使，邊功竟不成。雲沙萬里地，孤負一書生。池上風回舫，橋西雨過城。醉眠鄉夢罷，東望羡歸程。
得桂為邊闢，翩翩頗合宜。嫖姚留不住，晝錦已歸遲。島側花藏虎，湖心浪撼棋。終期華頂下，共禮淥身師。
文章亦不盡，竇子才縱橫。非爾更苦節，何人符大名。讀書雲閣觀，問絹錦官城。我有浣花竹，題詩須一行。
村南微雨新，平綠淨無塵。散睡桑條暖，閒鳴屋脊春。遠聞和曉夢，相應在諸鄰。行樂花時節，追飛見亦頻。
懷哉四壁時，未有五都價。百金誰見許，鬥酒難為貰。落花生芳春，孤月皎清夜。復逢利交客，題戶遙相謝。
匈奴猶未滅，魏絳復從戎。悵別三河道，言追六郡雄。雁山橫代北，狐塞接雲中。勿使燕然上，惟留漢將功。
年年曲江望，花發即經過。未飲心先醉，臨風思倍多。三春看又盡，兩地欲如何。日望長安道，空成勞者歌。
海郡雄蠻落，津亭壯越台。城隅百雉映，水曲萬家開。裡樹桄榔出，時禽翡翠來。觀風猶未盡，早晚使車回。
和玉悲無已，長沙宦不成。天從扇枕願，人遂倚門情。方外懷司馬，江東憶步兵。問君棲泊處，空嶺夜猿驚。
只應蕓閣吏，知我僻兼愚。吟興忘饑凍，生涯任有無。慘雲埋遠岫，陰吹吼寒株。忽起圍爐思，招攜酒滿壺。
分合老西秦，年年夢白蘋。曾為洞庭客，還送洞庭人。語別惜殘夜，思歸愁見春。遙知泊舟處，沙月自相親。
晚來風景麗，晴初物色華。薄雲向空盡，輕虹逐望斜。後窗臨岸竹，前階枕浦沙。寂寥無與晤，尊酒論風花。
誰憐孤峭質，移在太湖心。出得風波外，任他池館深。不同花逞艷，多愧竹垂陰。一片至堅操，那憂歲月侵。
洞隱紅霞外，房開碧嶂根。昔年同煉句，幾夜共聽猿。考古書千卷，忘憂酒一樽。如今歸建業，雅道喜重論。
曲江冰欲盡，風日已恬和。柳色看猶淺，泉聲覺漸多。紫蒲生濕岸，青鴨戲新波。仙掖高情客，相招共一過。
一閣見一郡，亂流仍亂山。未能終日住，尤愛暫時閒。唱棹吳門去，啼林杜宇還。高僧不可羡，西景掩禪關。
承平重遊樂，詔蹕上之回。屬車響流水，清笳轉落梅。嶺雲蓋道轉，岩花映綬開。下輦便高宴，何如在瑤台。
樹老野泉清，幽人好獨行。去閒知路靜，歸晚喜山明。蘭芰通荒井，牛羊出古城。茂陵秋最冷，誰念一書生。
戎裝佩鏌鋣，走馬逐輕車。衰草城邊路，殘陽壟上笳。黃河穿漢界，青塚出胡沙。提筆男兒事，功名立可誇。
造化太茫茫，端居紫石房。心遺無句句，頂處有霜霜。白鹿眠枯葉，清泉灑毳囊。寄言疑未決，須道雪溪旁。
詩人甘寂寞，居處遍蒼苔。後夜蟾光滿，鄰家樹影來。豈知蓮帳好，自愛草堂開。願答相思意，援毫愧不才。
遷客投於越，臨江淚滿衣。獨隨流水遠，轉覺故人稀。萬木迎秋序，千峰駐晚暉。行舟猶未已，惆悵暮潮歸。
散誕向陽眠，將閒敵地仙。詩情茶助爽，藥力酒能宣。風碎竹間日，露明池底天。同年未同隱，緣欠買山錢。
鬥酒貽朋愛，躊躕出禦溝。依然四牡別，更想八龍游。密親仕燕冀，連年邇寇讎。因君閲河朔，垂淚語幽州。
何遜蘭休握，陶潛柳正垂。官清真塞詔，事簡好吟詩。春漏懷丹闕，涼船泛碧伊。已虛西閣位，朝夕鳳書追。
湖上煙景好，鳥飛雲自還。幸因居止近，日覺性情閒。獨酌乍臨水，清機常見山。此時何所憶，淨侶話玄關。
天涯離二紀，闕下歷三朝。漲海雖然闊，歸帆不覺遙。驚波時失侶，舉火夜相招。來往尋遺事，秦皇有斷橋。
遠谷呈材幹，何由入棟樑。歲寒虛勝竹，功績不如桑。秋露落松子，春深裛嫩黃。雖蒙匠者顧，樵採日難防。
問省歸南服，懸帆任北風。何山猶見雪，半路已無鴻。瘴雜春雲重，星垂夜海空。往來如不住，亦是一年中。
置心思慮外，滅跡是非間。約俸為生計，隨官換往還。耳煩聞曉角，眼醒見秋山。賴此松檐下，朝回半日閒。
見說孤帆去，東南到會稽。春雲剡溪口，殘月鏡湖西。水鶴沙邊立，山鼯竹裡啼。謝家曾住處，煙洞入應迷。
射飛誇侍獵，行樂愛聯鑣。薦枕青蛾艷，鳴鞭白馬驕。曲房珠翠合，深巷管弦調。日晚春風裡，衣香滿路飄。
行舟傍越岑，窈窕越溪深。水暗先秋冷，山晴當晝陰。重林間五色，對壁聳千尋。惜此生遐遠，誰知造化心。
昔年分鼎地，今日望陵台。一旦雄圖盡，千秋遺令開。綺羅君不見，歌舞妾空來。恩共漳河水，東流無重回。
涼州風月美，遙望居延路。泛泛下天雲，青青緣塞樹。燕山蘇武上，海島田橫住。更是草生時，行人出門去。
稅時兼主印，每日得閒稀。對酒妨料吏，為官亦典衣。案遲吟坐待，宅近步行歸。見說論詩道，應愁判是非。
解巾行作吏，尊酒謝離居。修竹含清景，華池澹碧虛。地將幽興愜，人與舊遊疏。林下紛相送，多逢長者車。
偶與息心侶，忘歸才子家。玄談兼藻思，綠茗代榴花。岸幘看雲卷，含毫任景斜。松喬若逢此，不復醉流霞。
饑啄空城土，莫近太倉粟。一粒未充腸，卻入公子腹。且弔城上骨，幾曾害爾族。不聞莊辛語，今日寒蕪綠。
白閣他年別，朱門此夜過。疏簾留月魄，珍簟接煙波。太守三刀夢，將軍一箭歌。國租容客旅，香熟玉山禾。
靈媛乘秋發，仙裝警夜催。月光窺欲渡，河色辨應來。機石天文寫，針樓禦賞開。竊觀棲鳥至，疑向鵲橋回。
律儀通外學，詩思入玄關。煙景隨人別，風姿與物閒。貫花留靜室，咒水度空山。誰識浮雲意，悠悠天地間。
復作歸田去，猶殘獲稻功。築場憐穴蟻，拾穗許村童。落杵光輝白，除芒子粒紅。加餐可扶老，倉庾慰飄蓬。
春草平陵路，荷衣醉別離。將尋洛陽友，共結洞庭期。星月半山盡，天鷄出海遲。無輕此分手，他日重相思。
長安車馬地，此院閉松聲。新罷九天講，舊曾諸岳行。能詩因作偈，好客豈關名。約我中秋夜，同來看月明。
軒車誰肯到，泉石自相親。暮雨凋殘寺，秋風悵望人。庭新一片葉，衣故十年塵。賴有瑤華贈，清吟愈病身。
楚鄉千里路，君去及良晨。葦浦迎船火，茶山候吏塵。桑濃蠶臥晚，麥秀雉聲春。莫作東籬興，青雲有故人。
儒服策羸車，惠然過我廬。敘年慚已長，稱從意何疏。作吏清無比，為文麗有餘。應嗤受恩者，頭白讀兵書。
山川心地內，一念即千重。老別關中寺，禪歸海外峰。鳥行來有路，帆影去無蹤。幾夜波濤息，先聞本國鐘。
迥拂來鴻急，斜催別燕高。已寒休慘淡，更遠尚呼號。楚色分西塞，夷音接下牢。歸舟天外有，一為戒波濤。
先生歸有處，欲別笑無言。綠水到山口，青林連洞門。月明尋石路，雲霽望花源。早晚還乘鶴，悲歌向故園。
把卷思高興，瀟湘闊浸門。無雲生翠浪，有月動清魂。倚檻應窮底，凝情合到源。為君吟所寄，難甚至忘筌。
落日太湖西，波涵萬象低。藕花熏浦漵，菱蔓匿鳧鷖。樹及長橋盡，灘回七里迷。還應坐籌暇，時一夢荊溪。
給園支遁隱，虛寂養身和。春晚群木秀，間關黃鳥歌。林棲居士竹，池養右軍鵝。炎月北窗下，清風期再過。
榮辱又榮辱，一何翻與覆。人生百歲中，孰肯死前足。玄鬢忽如絲，青叢不再綠。自古爭名徒，黃金是誰祿。
雲雨陽台路，光華驛騎巡。勸農開夢土，恤隱惠荊人。樓迥吟黃鶴，江長望白蘋。觀風布明詔，更是漢南春。
覊旅復經冬，瓢空盎亦空。淚流寒枕上，跡絶舊山中。凌結浮萍水，雪和衰柳風。曙光鷄未報，嘹唳兩三鴻。
朱弦韻正調，清夜似聞韶。山館月猶在，松枝雪未消。城笳三奏曉，別鶴一聲遙。明日思君處，春泉翻寂寥。
月過秋霖後，光應夜夜清。一回相憶起，幾度獨吟行。河漢東西直，山川遠近明。寸心遙往處，新有雁來聲。
今朝蟬忽鳴，遷客若為情。便覺一年老，能令萬感生。微風方滿樹，落日稍沉城。為問同懷者，淒涼聽幾聲。
樓雨沾雲幔，山寒著水城。徑添沙面出，湍減石棱生。菊蕊淒疏放，松林駐遠情。滂沱朱檻濕，萬慮傍檐楹。
欲出還成住，前程甚謫遷。佯眠隨客醉，愁坐似僧禪。舊國歸何處，春山買欠錢。幾時無一事，長在故人邊。
黔南從事客，祿利先來饒。官受外台屈，家移一舸遙。夜猿聲不斷，寒木葉微凋。遠別因多感，新郎倍寂寥。
侵星違旅館，乘月戒征儔。復嶂迷晴色，虛岩辨暗流。猿吟山漏曉，螢散野風秋。故人渺何際，鄉關雲霧浮。
百舌聞他郡，間關媚物華。斂形藏一葉，分響出千花。坐愛時褰幌，行藏或駐車。不須應獨感，三載已辭家。
千金畫陣圖，自為弓劍苦。殺盡田野人，將軍猶愛武。性命換他恩，功成誰作主。鳳凰樓上人，夜夜長歌舞。
灞上柳枝黃，壚頭酒正香。春流飲去馬，暮雨濕行裝。驛路通函谷，州城接太行。覃懷人總喜，別駕得王祥。
倚杖殘秋裡，吟中四顧頻。西風天際雁，落日渡頭人。草色衰平野，山陰斂暮塵。卻尋苔徑去，明月照村鄰。
僻寺多高樹，涼天憶重遊。磬過溝水盡，月入草堂秋。穴蟻苔痕靜，藏蟬柏葉稠。名山思遍往，早晚到嵩丘。
種稻三十頃，種柳百餘株。稻可供饘粥，柳可爨庖廚。息耒柳陰下，讀書稻田隅。以樂堯舜道，同是耕莘夫。
出家從丱歲，解論造玄門。不惜揮談柄，誰能聽至言。中時山果熟，後夏竹陰繁。此去逢何日，峨嵋曉復昏。
白雲幽臥處，不向世人傳。聞在千峰裡，心知獨夜禪。辛勤羞薄祿，依止愛閒田。惆悵王孫草，青青又一年。
九土盡荒墟，干戈殺害余。更須憂去國，未可守貧居。康泰終來在，編聯莫破除。他年遇知己，無恥報襜褕。
呂叟年八十，皤然持釣鉤。意在靜天下，豈唯食營丘。師臣有家法，小白猶尊周。日暮駐征策，愛茲清渭流。
萬木葉初紅，人家樹色中。疏鐘搖雨腳，秋水浸雲容。雪磧回寒雁，村燈促夜舂。舊山歸未得，生計欲何從。
禪禹遜堯聰，巍巍盛此中。四隅咸啟聖，萬古賴成功。道德去彌遠，山河勢不窮。停車一再拜，帝業即今同。
團扇復團扇，奉君清暑殿。秋風入庭樹，從此不相見。上有乘鸞女，蒼蒼蟲網遍。明年入懷袖，別是機中練。
落日過重霞，輕煙上遠沙。移舟沖荇蔓，轉浦入蘆花。斷岸迂來客，連波漾去槎。故鄉何處在，更道向天涯。
洞房環珮冷，玉殿起秋風。秦地應新月，龍池滿舊宮。系舟今夜遠，清漏往時同。萬里黃山北，園陵白露中。
覺聞繁露墜，開戶臨西園。寒月上東嶺，泠泠疏竹根。石泉遠逾響，山鳥時一喧。倚楹遂至旦，寂寞將何言。
江干望不極，樓閣影繽紛。水氣多為雨，人煙遠是雲。予生何濩落，客路轉辛勤。楊柳牽愁思，和春上翠裙。
大河南郭外，終日氣昏昏。白鳥下公府，青山當縣門。故人是邑尉，過客駐征軒。不憚煙波闊，思君一笑言。
臘月江上暖，南橋新柳枝。春風觸處到，憶得故園時。終日不如意，出門何所之。從人覓顏色，自笑弱男兒。
松子落何年，纖枝長水邊。斫開深澗雪，移出遠林煙。帶月棲幽鳥，兼花灌冷泉。微風動清韻，閒聽罷琴眠。
雲門夾峭石，石路蔭長松。谷響猿相應，山深水復重。餐霞人不見，採藥客猶逢。獨宿靈潭側，時聞岳頂鐘。
飛泉天台狀，峭石蓬萊姿。潺湲與青翠，咫尺當幽奇。居然盡精道，得以書妍詞。豈無他山勝，懿此清軒墀。
彩仗列森森，行宮夜漏深。殳鋋方啟路，鉦鼓正交音。曙月思蘭室，前山辨谷林。家人念行役，應見此時心。
塵污出華髮，慚君青蘚冠。此身閒未得，終日戴應難。好就松陰掛，宜當枕石看。會須尋道士，簪去繞霜壇。
赴節心長在，從繩道可觀。須知片木用，莫向散材看。空為歌偏苦，仍愁和即難。既能親掌握，願得接同歡。
艱難只用武，歸向浙河東。松雪千山暮，林泉一水通。鄉心緣綠草，野思看青楓。春日偏相憶，裁書寄剡中。
平生屬良友，結綬望光輝。何知人事拙，相與宦情非。別路穿林盡，征帆際海歸。居然已多意，況復兩鄉違。
別墅洛城外，月明村野通。光輝滿地上，絲管發舟中。堤艷菊花露，島涼松葉風。高情限清禁，寒漏滴深宮。
夏律昨留灰，秋箭今移晷。峨嵋岫初出，洞庭波漸起。桂白髮幽岩，菊黃開灞涘。運流方可嘆，含毫屬微理。
閒門微雪下，慵惰計全成。默坐便終日，孤峰只此清。身心閒少夢，杉竹冷多聲。唯有西峰叟，相逢眼最明。
潺湲寒溪上，自此成離別。迴首望歸人，移舟逢暮雪。頻行識草樹，漸老傷年發。唯有白雲心，為向東山月。
空山新雨後，天氣晚來秋。明月松間照，清泉石上流。竹喧歸浣女，蓮動下漁舟。隨意春芳歇，王孫自可留。
廣漠杳無窮，孤城四面空。馬行高磧上，日墮迥沙中。逼曉人移帳，當川樹列風。迢迢河外路，知直去崆峒。
遊子欲言去，浮雲那得知。偏能見行色，自是獨傷離。晚帶城遙暗，秋生峰尚奇。還因朔吹斷，匹馬與相隨。
少小客遊梁，依然似故鄉。城池經戰陣，人物恨存亡。夏雨桑條綠，秋風麥穗黃。有書無寄處，相送一沾裳。
盡日行還歇，遲遲獨上山。攀藤老筋力，照水病容顏。陶巷招居住，茅家許往還。飽諳榮辱事，無意戀人間。
山行分曙色，一路見人稀。野鳥啼還歇，林花墮不飛。雲迷棲鶴寺，水澀釣魚磯。迴首天將暝，逢僧話未歸。
黃葉落不盡，蒼苔隨雨生。當軒置尊酒，送客歸江城。竹裡聞機杼，舟中見弟兄。岳陽賢太守，應為改鄉名。
楚國巫山秀，清猿日夜啼。萬重春樹合，十二碧峰齊。峽出朝雲下，江來暮雨西。陽台歸路直，不畏向家迷。
別我就蓬蒿，日斜飛伯勞。龍門流水急，嵩岳片雲高。嘆命無知己，梳頭落白毛。從軍當此去，風起廣陵濤。
一夕雨沉沉，哀猿萬木陰。天龍來護法，長老密看心。魚梵空山靜，紗燈古殿深。無生久已學，白髮浪相侵。
無言堪自喻，偶坐更相悲。木落驚年長，門閒惜草衰。買山猶未得，諫獵又非時。設被浮名系，歸休漸欲遲。
本自江湖遠，常開霜露余。爭春候穠李，得水異紅蕖。孤秀曾無偶，當門幸不鋤。誰能政搖落，繁彩照階除。
誰憐相門子，不語望秋山。生長綺紈內，辛勤筆硯間。榮親在名字，好學棄官班。佇俟明年桂，高堂開笑顏。
古郡鄰江嶺，公庭半薜蘿。府僚閒不入，山鳥靜偏過。睥睨臨花柳，欄干枕芰荷。麥秋今欲至，君聽兩岐歌。
江闊浮高棟，雲長出斷山。塵沙連越巂，風雨暗荊蠻。雁矯銜蘆內，猿啼失木間。弊裘蘇季子，歷國未知還。
八齊競奔注，不知深幾丈。竹葉島紆徐，鳧花波蕩漾。醺應爛地軸，浸可柔天壤。以此獻吾君，願銘于几杖。
景陽六朝地，運極自依依。一會皆同是，到頭誰論非。酒濃沈遠慮，花好失前機。見此尤宜戒，正當家國肥。
一日又將暮，一年看即殘。病知新事少，老別舊交難。山盡路猶險，雨余春卻寒。那堪試迴首，烽火是長安。
蒼茫日初宴，遙野雲初收。殘雨北山裡，夕陽東渡頭。舟依漁溓合，水入田家流。何意君迷駕，山林應有秋。
知向東陽去，晨裝見綵衣。客愁青眼別，家喜玉人歸。漠漠水煙晚，蕭蕭楓葉飛。雙溪泊船處，候吏拜胡威。
返照開巫峽，寒空半有無。已低魚復暗，不盡白鹽孤。荻岸如秋水，松門似畫圖。牛羊識僮仆，既夕應傳呼。
勞生故白頭，頭白未應休。闕下難孤立，天涯尚旅遊。聽猿吟島寺，待月上江樓。醉別醒惆悵，雲帆滿亂流。
杳杳衝天鶴，風排勢暫違。有心長自負，無伴可相依。萬里寧辭遠，三山詎憶歸。但令毛羽在，何處不翻飛。
仙壇遺蹟在，苔合落花明。絳節何年返，白雲終日生。旋新芳草色，依舊偃松聲。欲問希夷事，音塵隔上清。
眷言一杯酒，淒愴起離憂。夜花飄露氣，暗水急還流。雁行遙上月，蟲聲迥映秋。明日河樑上，誰與論仙舟。
飛塔凌霄起，宸遊一屆焉。金壺新泛菊，寶座即披蓮。就日搖香輦，憑雲出梵天。祥氛與佳色，相伴雜爐煙。
世間無所入，學道處新成。兩面有山色，六時聞磬聲。閒加經遍數，老愛字分明。若得離煩惱，焚香過一生。
去有巡台侶，荒溪眾樹分。瓶殘秦地水，錫入晉山雲。秋月離喧見，寒泉出定聞。人間臨欲別，旬日雨紛紛。
公事公言地，標名姓必臧。江山如得助，談笑若為妨。均賦鄉原肅，詳刑郡邑康。官箴居座右，夙夜算難忘。
投跡依槐館，荒亭草合時。雪深鳶嘯急，薪濕鼎吟遲。默坐同誰話，非僧不我知。匡廬瀑布畔，何日副心期。
謝守青山宅，山孤宅亦平。池塘無復見，春草野中生。常日登樓望，今朝送客行。慇勤拂石壁，為我一書名。
共悲來夏口，何事更南征。霧露行人少，瀟湘春草生。鶯啼何處夢，猿嘯若為聲。風月新年好，悠悠遠客情。
千里豈雲去，欲歸如路窮。人間無暇日，馬上又秋風。破月銜高岳，流星拂曉空。此時皆在夢，行色獨匆匆。
此地似商嶺，雲霞空往還。衰條難定鳥，缺月易依山。野色耕不盡，溪容釣自閒。分因多臥退，百計少相關。
大名掩諸古，獨斷無不適。德遂天下宗，官為幕中客。驪山浮雲散，灞岸零雨夕。請業非遠期，圓光再生魄。
萬裏邊城地，三春楊柳節。葉似鏡中眉，花如關外雪。徵人遠鄉思，倡婦高樓別。不忍擲年華，含情寄攀折。
久客心常醉，高樓日漸低。黃河經海內，華岳鎮關西。去遠千帆小，來遲獨鳥迷。終年不得意，空覺負東溪。
勁越既成土，強吳亦為墟。皇風一已被，茲邑信平居。撫俗觀舊跡，行春布新書。興亡意何在，綿嘆空躊躕。
新妝可憐色，落日卷羅帷。爐氣清珍簟，牆陰上玉墀。春蟲飛網戶，暮雀隱花枝。向晚多愁思，閒窗桃李時。
師逢吳興守，相伴住禪扃。春雨同栽樹，秋燈對講經。廬山曾結社，桂水遠揚舲。話舊還惆悵，天南望柳星。
刺繡非無暇，幽窗自鮮歡。手香江橘嫩，齒軟越梅酸。密約臨行怯，私書欲報難。無憑諳鵲語，猶得暫心寬。
滄州老一年，老去憶秦川。處處逢珠翠，家家聽管弦。雲車龍闕下，火樹鳳樓前。今夜滄州夜，滄州夜月圓。
失意經寒食，情偏感別離。來逢人已去，坐見柳空垂。細雨飛黃鳥，新蒲長綠池。自傾相送酒，終不展愁眉。
昔日任公子，期年釣此魚。無由見成岳，聊喜識專車。皎皎連霜月，高高映碧渠。陶潛雖好事，觀海只披圖。
千峰待逋客，香茗復叢生。採摘知深處，煙霞羡獨行。幽期山寺遠，野飯石泉清。寂寂燃燈夜，相思一磬聲。
東門送遠客，車馬正紛紛。舊識張京兆，新隨劉領軍。行驄看暮雨，歸雁踏青雲。一去叢台北，佳聲幾日聞。
秋來池館清，夜聞宮漏聲。迢遞玉山迥，泛灧銀河傾。琴上松風至，窗裡竹煙生。多君不家食，孰雲事岩耕。
東城南陌塵，紫幰與朱輪。盡說無多事，能閒有幾人。唯教推甲子，不信守庚申。誰見衡門裡，終朝自在貧。
欲暮候樵者，望山空翠微。虹隨余雨散，鴉帶夕陽歸。窮巷長秋草，孤村時搗衣。誰知多病客，寂寞掩柴扉。
籬間犬迎吠，出屋候荊扉。歲晏輸井稅，山村人夜歸。晚田始家食，餘布成我衣。詎肯無公事，煩君問是非。
雲中路杳杳，江畔草淒淒。妾久垂珠淚，君何惜馬蹄。邊風悲曉角，營月怨春鼙。未道休征戰，愁眉又復低。
暑天宜野宅，林籟爽泠泠。沙月邀開戶，岩風助掃庭。鷺棲依綠筱，魚躍出清萍。客抱方如醉，因來得暫醒。
二三物外友，一百杖頭錢。賞洽袁公地，情披樂令天。促席鸞觴滿，當爐獸炭然。何須攀桂樹，逢此自留連。
宦遊非吏隱，心事好幽偏。考室先依地，為農且用天。輞川朝伐木，藍水暮澆田。獨與秦山老，相歡春酒前。
水府淪幽壑，星軺下紫微。鳥驚司仆馭，花落侍臣衣。芳樹搖春晚，晴雲繞座飛。淮王正留客，不醉莫言歸。
湛湛玉泉色，悠悠浮雲身。閒心對定水，清淨兩無塵。手把青筇杖，頭戴白綸巾。興盡下山去，知我是誰人。
翠篾初織來，或如古魚器。新從山下買，靜向甔中試。輕可網金醅，疏能容玉蟻。自此好成功，無貽我罍恥。
細管雜青絲，千杯倒接蘺。軍中乘興出，海上納涼時。日沒鳥飛急，山高雲過遲。吾從大夫後，歸路擁旌旗。
堯女樓西望，人懷太古時。海波通禹鑿，山木閉虞祠。鳥道殘虹掛，龍潭返照移。行雲如可馭，萬里赴心期。
邢客與越人，皆能造茲器。圓似月魂墮，輕如雲魄起。棗花勢旋眼，蘋沫香沾齒。松下時一看，支公亦如此。
憶在匡廬日，秋風八月時。松聲虎溪寺，塔影雁門師。步碧葳蕤徑，吟香菡萏池。何當舊泉石，歸去洗心脾。
獨有成蹊處，穠華髮井傍。山風凝笑臉，朝露泫啼妝。隱士顏應改，仙人路漸長。還欣上林苑，千歲奉君王。
工為楚辭賦，更著魯衣冠。歲儉山田薄，秋深晨服寒。武人榮燕頷，志士戀漁竿。會被公車薦，知君久晦難。
桂舟蘭作枻，芬芳皆絶世。只可弄潺湲，焉能濟大川。樹懸涼夜月，風散碧潭煙。未得同魚子，菱歌共扣舷。
陶令八十日，長歌歸去來。故人建昌宰，借問幾時回。風落吳江雪，紛紛入酒杯。山翁今已醉，舞袖為君開。
自問彭城子，何人授汝顛。酒腸寬似海，詩膽大於天。斷劍徒勞匣，枯琴無復弦。相逢不多合，賴是向林泉。
何處訪岐路，青雲但憶歸。風塵數年限，門館一生依。外族帝王是，中朝親舊稀。翻令浮議者，不許九霄飛。
我重君能賦，君褒我解詩。三堂一拜遇，四海兩心知。影掛僧挑燭，名傳鶴拂碑。涪江弔孤塚，片月下峨嵋。
寶地鄰丹掖，香台瞰碧雲。河山天外出，城闕樹中分。睿藻蘭英秀，仙杯菊蕊薰。願將今日樂，長奉聖明君。
潔野凝晨曜，裝墀帶夕暉。集條分樹玉，拂浪影泉璣。色灑妝台粉，花飄綺席衣。入扇縈離匣，點素皎殘機。
夜色帶春煙，燈花拂更燃。殘妝添石黛，艷舞落金鈿。掩笑頻欹扇，迎歌乍動弦。不知巫峽雨，何事海西邊。
寂寥堆積者，自為是高僧。客遠何人識，吟多冷病增。松煙青透壁，雪氣細吹燈。猶賴師於我，依依非面朋。
宿心不覺遠，事去勞追憶。曠古川上懷，東流幾時息。門前青山路，眼見歸不得。曉夢雲月光，過秋蘭蕙色。
春暮越江邊，春陰寒食天。杏花香麥粥，柳絮伴鞦韆。酒是芳菲節，人當桃李年。不知何處恨，已解入箏弦。
落日蘆花雨，行人谷樹村。青山時問路，紅葉自知門。苜蓿窮詩味，芭蕉醉墨痕。端知棄城市，經席許頻溫。
雁盡書難寄，愁多夢不成。願隨孤月影，流照伏波營。隴底嗟長別，流襟一動君。何言幽咽所，更作死生分。
帶霜南去雁，夜好宿汀沙。驚起向何處，高飛極海涯。入雲聲漸遠，離岳路由賒。歸夢當時斷，參差欲到家。
高視終南秀，西風度閣涼。一生同隙影，幾處好山光。暮鳥投嬴木，寒鐘送夕陽。因居話心地，川冥宿僧房。
曉笛別鄉淚，秋冰鳴馬蹄。一身虜雲外，萬里胡天西。終日見征戰，連年聞鼓鼙。故山在何處，昨日夢清溪。
臥病巴東久，今年強作歸。故人猶遠謫，茲日倍多違。接宴身兼杖，聽歌淚滿衣。諸公不相棄，擁別惜光輝。
鄂渚臨流別，梁園沖雪來。旅愁隨凍釋，歡意待花開。城曉烏頻起，池春雁欲回。飲和心自醉，何必管弦催。
邊事多更變，天心亦為憂。胡兵來作寇，漢將也封侯。夜燒沖星赤，寒塵翳日愁。無門展微略，空上望西樓。
獨上七盤去，峰巒轉轉稠。雲中迷象鼻，雨裡下箏頭。水沒荒橋路，鴉啼古驛樓。君今在城闕，肯見此中愁。
碧海開龍藏，青雲起雁堂。潮聲迎法鼓，雨氣濕天香。樹接前山暗，溪承瀑水涼。無言謫居遠，清淨得空王。
自從江樹秋，日日上江樓。夢見離珠浦，書來在桂州。不同魚比目，終恨水分流。久不開明鏡，多應是白頭。
分命諸侯重，葳蕤綉服香。八蠻治險阻，千騎蹋繁霜。山斷旌旗出，天晴劍珮光。還將小戴禮，遠出化南方。
野客本無事，此來非有求。煩君徵樂餞，未免憶山愁。紅燭侵明月，青娥促白頭。童心久已盡，豈為艷歌留。
逍遙蓬閣吏，才子復詩流。墳籍因窮覽，江湖卻縱游。眠波聽戍鼓，飯浦約魚舟。處處迎高密，先應掃郡樓。
巴江猿嘯苦，響入客舟中。孤枕破殘夢，三聲隨曉風。連雲波澹澹，和霧雨濛濛。巫峽去家遠，不堪魂斷空。
舊居無舊鄰，似見故鄉春。復對別離酒，欲成衰老人。客衣頻染淚，軍旅亦多塵。握手重相勉，平生心所因。
離亂人相失，春秋雁自飛。只緣行路遠，未必寄書稀。二月花無數，頻年意有違。落暉看過後，獨坐淚沾衣。
雪後新正半，春來四刻長。晴梅朱粉艷，嫩水碧羅光。絃管開雙調，花鈿坐兩行。唯君莫惜醉，認取少年場。
涼風動行興，含笑話臨途。已得身名了，全忘客道孤。鄉程過百越，帆影繞重湖。家在飛鴻外，音書可寄無。
一帶禦溝水，綠槐相蔭清。此中涵帝澤，無處濯塵纓。鳥道來雖險，龍池到自平。朝宗本心切，願向急流傾。
骨肉天涯別，江山日落時。淚流襟上血，發變鏡中絲。胡越書難到，存亡夢豈知。登高迴首罷，形影自相隨。
壯士性剛決，火中見石裂。殺人不回頭，輕生如暫別。豈知眼有淚，肯白頭上發。半生無恩酬，劍閒一百月。
家枕三湘岸，門前即釣磯。漁竿壯歲別，鶴髮亂時歸。岳暖無猿叫，江春有燕飛。平生書劍在，莫便學忘機。
趨名逐利身，終日走風塵。還到水邊宅，卻為山下人。僧教開竹戶，客許戴紗巾。且喜琴書在，蘇生未厭貧。
妙伎游金谷，佳人滿石城。霞衣席上轉，花岫雪前朝。儀鳳諧清曲，回鸞應雅聲。非君一願重，誰賞素腰輕。
垂老戎衣窄，歸休寒色深。漁舟上急水，獵火著高林。日有習池醉，愁來梁甫吟。干戈未偃息，出處遂何心。
鳳城煙雨歇，萬象含佳氣。酒後人倒狂，花時天似醉。三春車馬客，一代繁華地。何事獨傷懷，少年曾得意。
入夜思歸切，笛聲清更哀。愁人不願聽，自到枕前來。風起塞雲斷，夜深關月開。平明獨惆悵，落盡一庭梅。
茅檐閒寂寂，無事覺人和。井近時澆圃，城低下見河。興緣芳草積，情向遠峰多。別日歸吳地，停橈更一過。
皓彩中宵合，開門失所蹤。何年今夜意，共子在孤峰。氣射燈花落，光侵壁罅濃。唯君心似我，吟到五更鐘。
歲歲逢離別，蹉跎江海濱。宦遊成楚老，鄉思逐秦人。馬首歸何日，鶯啼又一春。因君報情舊，閒慢欲垂綸。
杖錫何來此，秋風已颯然。雨荒深院菊，霜倒半池蓮。放逐寧違性，虛空不離禪。相逢成夜宿，隴月向人圓。
地下蘇司業，情親獨有君。那因喪亂後，便有死生分。老罷知明鏡，悲來望白雲。自從失詞伯，不復更論文。
南樓春一望，雲水共昏昏。野店歸山路，危橋帶郭村。晴煙和草色，夜雨長溪痕。下岸誰家住，殘陽半掩門。
舊林諸侄在，還住本師房。共掃焚修地，同聞水石香。莫將閒世界，擬敵好時光。須看南山下，無名塚滿岡。
癖性愛古物，終歲求不得。昨朝得古硯，蘭河灘之側。波濤所擊觸，背面生隟隙。質狀樸且醜，令人作不得。
落髮在王畿，承恩著紫衣。印心誰受請，講疏自攜歸。泛浦龍驚錫，禪雲虎繞扉。吳中知久別，庵樹想成圍。
鐘靜人猶寢，天高月自涼。一星深戍火，殘月半橋霜。客老愁塵下，蟬寒怨路傍。青山依舊色，宛是馬卿鄉。
舍筏求香偈，因泉演妙音。是明捐俗網，何獨在山林。繚繞藤軒密，逶迤竹徑深。為傳同學志，茲宇可清心。
野菊有黃花，送君千里還。鴻來燕又去，離別惜容顏。流水通歸夢，行雲失故關。江風正搖落，宋玉莫登山。
懷才難自住，此去亦如僧。何處西風夜，孤吟旅舍燈。路沿湘樹疊，山入楚雲層。若有東來札，歸鴻亦可憑。
垂楊真可憐，地勝覺春偏。一穗雨聲裡，千條池色前。露繁光的皪，日麗影團圓。若到隋堤望，應逢花滿船。
開閣雨吹塵，陶家揖上賓。湖山萬疊翠，汀樹一行春。景逼歸檐燕，歌喧已醉身。登臨興未足，喜有數年因。
悄悄復悄悄，城隅隱林杪。山郭燈火稀，峽天星漢少。年光東流水，生計南枝鳥。月沒江沈沈，西樓殊未曉。
蕙草芳未歇，綠槐陰已成。金罍唯獨酌，瑤瑟有離聲。翔泳各殊勢，篇章空寄情。應憐三十載，未變使君名。
夙昔皆黃綬，差池復瑣闈。上田無晚熟，逸翮果先飛。前路舟休系，故山雲不歸。王程倘未復，莫遣鯉書稀。
晨征犯煙磴，夕憩在雲關。晚風清近壑，新月照澄灣。郊童樵唱返，津叟釣歌還。客行無與晤，賴此釋愁顏。
別家行萬里，自說過扶餘。學得中州語，能為外國書。與醫收海藻，持咒取龍魚。更問同來伴，天台幾處居。
鐵騎幾時回，金閨怨早梅。雪寒花已落，風暖葉應開。夕逐新春管，香迎小歲杯。盛時何足貴，書裡報輪台。
清秋時節近，分袂獨淒然。此地折高柳，何門聽暮蟬。浪搖湖外日，山背楚南天。空感迢迢事，榮歸在幾年。
青楓何不種，林在洞庭村。應為三湘遠，難移萬里根。鬥牛初過伏，菡萏欲香門。舊即湖山隱，新廬葺此原。
禪堂支許同，清論道源窮。起滅秋雲盡，虛無夕靄空。池澄山倒影，林動葉翻風。他日焚香待，還來禮惠聰。
鸞鏡無由照，蛾眉豈忍看。不知愁發換，空見隱龍蟠。那愜紅顏改，偏傷白日殘。今朝窺玉匣，雙淚落闌干。
看花雖郭內，倚杖即溪邊。山縣早休市，江橋春聚船。狎鷗輕白浪，歸雁喜青天。物色兼生意，淒涼憶去年。
痛飲復高歌，愁終不奈何。家山隨日遠，身事逐年多。沒雁雲橫楚，兼蟬柳夾河。此心閒未得，到處被詩磨。
淮海風濤起，江關憂思長。同悲鵲繞樹，獨坐雁隨陽。山晚雲藏雪，汀寒月照霜。由來濯纓處，漁父愛滄浪。
南入華陽洞，無人古樹寒。吟詩開舊帙，帶綬上荒壇。因病求歸易，沾恩更隱難。孟宗應獻鮓，家近守漁官。
望歲心空切，耕夫盡把弓。千家數人在，一稅十年空。沒陣風沙黑，燒城水陸紅。飛章奏西蜀，明詔與殊功。
削簡龍文見，臨池鳥跡舒。河圖八卦出，洛范九疇初。垂露春光滿，崩雲骨氣餘。請君看入木，一寸乃非虛。
臥疾來早晚，懸懸將十旬。婢能尋本草，犬不吠醫人。酒瓮全生醭，歌筵半委塵。風光還欲好，爭向枕前春。
料合同惆悵，花殘酒亦殘。醉心忘老易，醒眼別春難。獨出雖慵懶，相逢定喜歡。還攜小蠻去，試覓老劉看。
復道收京邑，兼聞殺犬戎。衣冠卻扈從，車駕已還宮。克複成如此，安危在數公。莫令迴首地，慟哭起悲風。
池上分行種，公庭覺少塵。根離潮水岸，韻爽判曹人。正午回魚影，方昏息鷺身。無時不動詠，滄島思方頻。
高樓吹玉簫，車馬上河橋。岐路自奔隘，壺觴終寂寥。芳蘭生貴裡，片玉立清朝。今日台庭望，心遙非地遙。
雨餘深巷靜，獨酌送殘春。車馬雖嫌僻，鶯花不棄貧。蟲絲粘戶網，鼠跡印床塵。借問山陽會，如今有幾人。
金虎城池在，銅龍劍珮新。重看前浦柳，猶憶舊洲蘋。遠思秦雲暮，歸心臘月春。青園昔游處，惆悵別離人。
虜酒不能濃，縱傾愁亦重。關河初落日，霜雪下窮冬。野燒枯蓬旋，沙風匹馬沖。薊門無易過，千里斷人蹤。
正解柴桑纜，仍看蜀道行。檣烏相背發，塞雁一行鳴。南紀連銅柱，西江接錦城。憑將百錢卜，飄泊問君平。
先生入太華，杳杳絶良音。秋夢有時見，孤雲無處尋。神清峰頂立，衣冷瀑邊吟。應笑干名者，六街塵土深。
誰知白雲外，別有綠蘿春。苔繞溪邊徑，花深洞裡人。逸妻看種藥，稚子伴垂綸。潁上逃堯者，何如此養真。
千峰對古寺，何異到西林。幽磬蟬聲下，閒窗竹翠陰。詩人謝客興，法侶遠公心。寂寂爐煙裡，香花欲暮深。
絳帳恩如昨，烏衣事莫尋。諸生空會葬，舊掾已華簪。共入留賓驛，俱分市駿金。莫憑無鬼論，終負託孤心。
紫陌開行樹，朱城出晚霞。猶憐慣去國，疑是夢還家。風弱知催柳，林青覺待花。交親望歸騎，幾處擁年華。
歸家來幾夜，倏忽覺秋殘。月滿方塘白，風依老樹寒。戲魚重躍定，驚鳥卻棲難。為有門前路，吾生不得安。
下馬青山下，無言有所思。雲藏李白墓，苔暗謝公詩。烈燒飛荒野，棲鳧宿廣陂。東來與西去，皆是不閒時。
餞客未歸城，東來騶騎迎。千山嵩岳峭，百縣洛陽清。朔雁和雲度，川風吹雨晴。蘚庭公事暇，應只獨吟行。
露墜萎花槿，風吹敗葉荷。老心歡樂少，秋眼感傷多。芳歲今如此，衰翁可奈何。猶應不如醉，試遣喚笙歌。
春生峴首東，先暖習池風。拂水初含綠，驚林未吐紅。渚邊游漢女，桑下問龐公。磨滅懷中刺，曾將示孔融。
所立共寒苦，平生同與游。相看臨遠水，獨自上孤舟。天淡滄浪晚，風悲蘭杜秋。前程吟此景，為子上高樓。
茂陵多病後，尚愛卓文君。酒肆人間世，琴台日暮雲。野花留寶靨，蔓草見羅裙。歸鳳求皇意，寥寥不復聞。
甥舅重親地，君臣厚義鄉。還將貴公主，嫁與耨檀王。鹵簿山河暗，琵琶道路長。回瞻父母國，日出在東方。
寂寥雖下邑，良宰有清威。苦節長如病，為官豈肯肥。山多村地狹，水淺客舟稀。上國搜賢急，陶公早晚歸。
公子正邀歡，林亭春未蘭。攀岩踐苔易，迷路出花難。窗覆垂楊暖，階侵瀑水寒。帝城歸路直，留興接鵷鸞。
無著復無求，平生不解愁。鬻蔬貧潔淨，中酒病風流。旨趣陶山相，詩篇沈隱侯。小齋江色裡，籬柱系漁舟。
一歲重陽至，覊游在異鄉。登高思舊友，滿目是窮荒。草際飛雲片，天涯落雁行。故山籬畔菊，今日為誰黃。
露白覆棋宵，林青讀易朝。道高天子問，名重四方招。許鶴歸華頂，期僧過石橋。雖然在京國，心跡自逍遙。
青門塚前別，道路武關西。有寺雲連石，無僧葉滿溪。河長隨鳥盡，山遠與人齊。覲省波濤縣，寒窗響曙鷄。
階下雙梅樹，春來畫不成。晚時花未落，陰處葉難生。摘子防人到，攀枝畏鳥驚。風光先占得，桃李莫相輕。
何必龍山好，南亭賞不暌。清規陳侯事，雅興謝公題。入座青峰近，當軒遠樹齊。仙家自有月，莫嘆夕陽西。
醉酒揚雄宅，升堂子賤琴。不堪垂老鬢，還對欲分襟。天地西江遠，星辰北斗深。烏台俯麟閣，長夏白頭吟。
香閣東山下，煙花象外幽。懸燈千嶂夕，卷幔五湖秋。畫壁餘鴻雁，紗窗宿鬥牛。更疑天路近，夢與白雲遊。
八月月如冰，登樓見姑射。美人隔千里，相思無羽駕。紅蘭裛露衰，誰以流光訝。何當詩一句，同吟祝玄化。
薊北連極塞，塞色晝冥冥。戰地骸骨滿，長時風雨腥。沙河留不定，春草凍難青。萬戶封侯者，何謀靜虜庭。
柳新春水湄，春岸草離離。祖席觴雲盡，離人淚各垂。業文傳不朽，作尉豈多時。公退琴堂上，風吹斑竹枝。
高樓臨古岸，野步晚來登。江水因寒落，山雲為雪凝。遠村雖入望，危檻不堪憑。親老未歸去，鄉愁徒自興。
吳越古今路，滄波朝夕流。從來別離地，能使管弦愁。江草帶煙暮，海雲含雨秋。知君五陵客，不樂石門游。
遙山起真宇，西向盡花林。下見宮殿小，上看廊廡深。苑花落池水，天語聞松音。君子又知我，焚香期化心。
谿長山幾重，十里萬株松。秋日下丹檻，暮雲歸碧峰。樹棲新放鶴，潭隱舊降龍。還在孤舟宿，臥聞初夜鐘。
古木臥平沙，摧殘歲月賒。有根橫水石，無葉拂煙霞。春至苔為葉，冬來雪作花。不逢星漢使，誰辨是靈槎。
南嶽古般若，自來天下知。翠籠無價寺，光射有名詩。一水湧獸跡，五峰排鳳儀。高僧引閒步，晝出夕陽歸。
玉殿論兵事，君王詔出征。新除羽林將，曾破月支兵。慣歷塞垣險，能分部落情。從今一戰勝，不使虜塵生。
直道知難用，經年向水濱。宅從栽竹貴，家為買書貧。就學多新客，登朝盡故人。蓬萊自有路，莫羡武陵春。
所畜惟騷雅，兼之得固窮。望鄉連北斗，聽雨帶西風。稼穡村坊遠，煙波路徑通。冥搜清絶句，恰似有神功。
當門看少室，倚杖復披衣。每日醒還醉，無人是與非。架書抽讀亂，庭果摘嘗稀。獨有江南客，思家未得歸。
八表歡無事，三秋賀有成。照臨同日遠，渥澤並雲行。河變千年色，山呼萬歲聲。願修封岱禮，方以稱文明。
梁王池館好，曉日鳳樓通。竹町羅千衛，蘭筵降兩宮。清歌芳樹下，妙舞落花中。臣覺筵中聽，還如大國風。
秋風窗下起，旅雁向南飛。日日出門望，家家行客歸。無因見邊使，空待寄寒衣。獨倚青樓暮，煙深鳥雀稀。
歲月客中銷，崎嶇力自招。問人尋野寺，牽馬渡危橋。為雨疑天晚，因山覺路遙。前程何處是，一望又迢迢。
出家童子歲，愛此雪山人。長路經千里，孤雲伴一身。水中應見月，草上豈傷春。永日空林下，心將何物親。
喬木掛鬥邑，水驛壞門開。向月片帆去，背雲行雁來。晚年名利跡，寧免路岐哀。前計不能息，若為玄鬢回。
素舸載陶公，南隨萬里風。梅花成雪嶺，橘樹當家僮。祠掩荒山下，田開野荻中。歲終書善績，應與古碑同。
憶昔王子晉，鳳笙游雲空。揮手弄白日，安能戀青宮。豈無嬋娟子，結念羅幃中。憐壽不貴色，身世兩無窮。
問人知寺路，松竹暗春山。潭黑龍應在，巢空鶴未還。經年為客倦，半日與僧閒。更共嘗新茗，聞鐘笑語間。
翅掩飛鶯舞，啼惱婕妤悲。料取金閨意，因君問所思。流鶯拂綉羽，二月上林期。待雪銷金禁，銜花向玉墀。
炎馭失天綱，土德承天命。英猷被寰宇，懿躅隆邦政。七德已綏邊，九夷咸底定。景化覃遐邇，深仁洽翔泳。
幸遇清明節，欣逢舊練人。刻花爭臉態，寫月競眉新。暈罷空餘月，詩成並道春。誰知懷玉者，含響未吟晨。
龍樓李丞相，昔歲仰高文。黃閣尋無主，青山竟未焚。夜船乘海月，秋寺伴江雲。卻恐塵埃裡，浮名點污君。
海上正搖落，客中還別離。同舟去未已，遠送新相知。流水意何極，滿尊徒爾為。從來菊花節，早已醉東籬。
晚年恩愛少，耳目靜於僧。竟夜不聞語，空房唯有燈。氣噓寒被濕，霜入破窗凝。斷得人間事，長如此亦能。
每歲同辛苦，看人似有情。亂飛春得意，幽語夜聞聲。整羽莊姜恨，回身漢後輕。豪家足金彈，不用污雕楹。
行役何時了，年年骨肉分。春風來漢棹，雪路入商雲。水險溪難定，林寒鳥異群。相逢聊坐石，啼狖語中聞。
獨起望山色，水鷄鳴蓼洲。房星隨月曉，楚木向雲秋。曲渚疑江盡，平沙似浪浮。秦原在何處，澤國碧悠悠。
何意同根本，開花每後時。應緣去日遠，獨自發春遲。結實恩難忘，無言恨豈知。年光不可待，空羡向南枝。
避馬台中貴，登車嶺外遙。還因貢賦禮，來謁大明朝。地入商山路，鄉連渭水橋。承恩返南越，尊酒重相邀。
雁稀秋色盡，落日對寒山。避事多稱疾，留僧獨閉關。心歸塵俗外，道勝有無間。仍憶東林友，相期久不還。
高人心易足，三表乞身閒。與世長疏索，唯僧得往還。直聲留闕下，生事在林間。時復逢清景，乘車看遠山。
過得炎蒸月，尤宜老病身。衣裳朝不潤，枕簟夜相親。樓月纖纖早，波風裊裊新。光陰與時節，先感是詩人。
謝公鄰里在，日夕問佳期。春水人歸後，東田花盡時。下樓閒待月，行樂笑題詩。他日吳中路，千山入夢思。
謝家今日晚，詞客願抽毫。櫪馬方回影，池鵝正理毛。竹筒傳水遠，麈尾坐僧高。獨有宗雷賤，過君著敝袍。
幕府參戎事，承明伏奏歸。都亭使者出，杯酒故人違。細雨沾官騎，輕風拂客衣。還從大夫後，吾黨亦光輝。
獨立身難達，新春與志違。異鄉青草長，故國白頭歸。岸闊湖波溢，程遙楚岫微。高秋期再會，此去莫忘機。
旅寓在江郊，秋風正寂寥。紫泥虛寵獎，白髮已漁樵。事往淒涼在，時危志氣銷。若為將朽質，猶擬杖于朝。
君子耽古禮，如饞魚吞鈎。昨聞敬嫂言，掣心東北流。魏博田尚書，與禮相綢繆。善詞聞天下，一日一再周。
日斜漳浦望，風起鄴台寒。玉座平生晚，金尊妓吹闌。舞餘依帳泣，歌罷向陵看。蕭索松風暮，愁煙入井闌。
醴齊泛樽彞，軒縣動干戚。入室僾如在，升階虔所歷。奮疾合威容，定利舒皦澤。方崇廟貌禮，永被君恩錫。
不醉百花酒，傷心千里歸。獨收和氏玉，還采舊山薇。出處離心盡，榮枯會面稀。預愁芳草色，一徑入衡闈。
暮雨揚雄宅，秋風向秀園。不聞砧杵動，時看桔槔翻。釣下魚初食，船移鴨暫喧。橘寒才弄色，須帶早霜繁。
寄玉蓮花藏，緘珠貝葉扃。院閒容客讀，講倦許僧聽。部列雕金榜，題存刻石銘。永添鴻寶集，莫雜小乘經。
大禹受禪讓，子高辭諸侯。退躬適外野，放浪夫何求。萬乘造中畝，一言良見酬。俋俋耕不顧，斯情邈難儔。
獻賦頭欲白，還家衣已穿。羞過灞陵樹，歸種汶陽田。客舍少鄉信，床頭無酒錢。聖朝徒側席，濟上獨遺賢。
吾憐宛溪好，百尺照心明。何謝新安水，千尋見底清。白沙留月色，綠竹助秋聲。卻笑嚴湍上，于今獨擅名。
鵲印慶仍傳，魚軒寵莫先。從夫元凱貴，訓子孟軻賢。龍是雙歸日，鸞非獨舞年。哀容今共盡，淒愴杜陵田。
河橋送客舟，河水正安流。遠見輕橈動，遙憐故國游。海禽逢早雁，江月值新秋。一聽南津曲，分明散別愁。
太乙三門訣，元君六甲符。下傳金版術，上刻玉清書。有美探真士，囊中得秘書。自知三醮後，翊我滅殘胡。
春還不得還，家在最深山。蕙圃泉澆濕，松窗月映閒。薄田臨谷口，小職向人間。去處但無事，重門深閉關。
乘興入幽棲，舟行日向低。岩花候冬發，谷鳥作春啼。沓嶂開天小，叢篁夾路迷。猶聞可憐處，更在若邪溪。
穀雨洗纖素，裁為白牡丹。異香開玉合，輕粉泥銀盤。曉貯露華濕，宵傾月魄寒。家人淡妝罷，無語倚朱欄。
搖落江天裡，飄零倚客舟。短篇才遣悶，小釀不供愁。沙雨潮痕細，林風月影稠。書空閒度日，深擁破貂裘。
向晚橫吹悲，風動馬嘶合。前驅引旗節，千里陣雲匝。單于下陰山，砂礫空颯颯。封侯取一戰，豈復念閨閣。
常經馬嵬驛，見說坡前客。一從屠貴妃，生女愁傾國。是日芙蓉花，不如秋草色。當時嫁匹夫，不妨得頭白。
巴字天邊水，秦人去是歸。棧長山雨響，溪亂火田稀。俗富行應樂，官雄祿豈微。魏舒終有淚，還識寧家衣。
川上值樓開，寒山四面來。竹吹人語遠，峰礙鳥飛回。生死別離陌，朝昏雲雨堆。誰知獨立意，濺淚落莓苔。
夜來秋雨後，秋氣颯然新。團扇先辭手，生衣不著身。更添砧引思，難與簟相親。此境誰偏覺，貧閒老瘦人。
劚藥去還歸，家人半掩扉。山風藤子落，溪雨豆花肥。寺遠僧來少，橋危客到稀。不聞砧杵動，應解制荷衣。
追涼尋寶剎，畏日望璇題。臥草同鴛侶，臨池似虎溪。樹閒人跡外，山晚鳥行西。若問無心法，蓮花隔淤泥。
城闕天中近，蓬瀛海上遙。歸期千載鶴，春至一來朝。採藥逢三秀，餐霞臥九霄。參同如有旨，金鼎待君燒。
舉翼凌空碧，依人到大邦。粉翎棲畫閣，雪影拂瓊窗。振鷺堪為侶，鳴鳩好作雙。狎鷗歸未得，睹爾憶晴江。
自從飛錫去，人到沃洲稀。林下期何在，山中春獨歸。踏花尋舊徑，映竹掩空扉。寥落東峰上，猶堪靜者依。
近聞韋氏妹，迎在漢鐘離。郎伯殊方鎮，京華舊國移。春城回北斗，郢樹發南枝。不見朝正使，啼痕滿面垂。
寥寥遠天淨，溪路何空濛。斜光照疏雨，秋氣生白虹。雲盡山色暝，蕭條西北風。故林歸宿處，一葉下梧桐。
瘦形無血色，草屨著行穿。閒話似持咒，不眠同坐禪。背經來漢地，袒膊過冬天。情性人難會，遊方應信緣。
寶劍千金裝，登君白玉堂。身為平原客，家有邯鄲娼。使氣公卿坐，論心遊俠場。中年不得意，謝病客遊梁。
六七年不見，相逢鬢已蒼。交情終淡薄，詩語更清狂。未得丹霄便，依前四壁荒。但令吾道在，晚達亦何妨。
朔野正秋風，前程見磧鴻。日西身獨遠，山轉路無窮。樹隔高關斷，沙連大漠空。君看河外將，早晚擬平戎。
桂枝家共折，鷄樹代相傳。忝向鸞台下，仍看雁影連。夜閒方步月，漏盡欲朝天。知去丹墀近，明王許薦賢。
南國承歡日，東方候曉時。那能妒褒姒，只愛笑唐兒。寶葉隨雲髻，珠絲鍛履綦。不知飛燕意，何事苦相疑。
賈生年尚少，華髮近相侵。不是流光促，因緣別恨深。憐君成苦調，感我獨長吟。豈料清秋日，星星共映簪。
白髮又經秋，端居海上洲。無機因事發，有涕為時流。新酒乘涼壓，殘棋隔夜收。公車無路入，同拜老閒侯。
了了見岐路，欲行難負心。趨時不圓轉，自古易湮沉。日正林方合，蜩鳴夏已深。中郎今遠在，誰識爨桐音。
樊榭何年築，人應白日飛。至今山客說，時駕玉麟歸。乳蒂緣松嫩，芝台出石微。憑欄虛目斷，不見羽華衣。
佛亦遇艱難，重興疊廢壇。偃松枝舊折，畫竹粉新淦。開講宮娃聽，拋生禁鳥餐。鐘聲入帝夢，天竺化長安。
麻川清見底，似入武陵溪。兩岸山相向，三春鳥亂啼。酒旗和柳動，僧屋與雲齊。即此吾鄉路，懷君夢不迷。
臥疾嘗晏起，朝來頭未梳。見君勝服藥，清話病能除。低柳共繫馬，小池堪釣魚。觀棋不覺暝，月出水亭初。
鳳轄將軍位，龍門司隷家。衣冠為隱逸，山水作繁華。徑出重林草，池搖兩岸花。誰知貴公第，亭院有煙霞。
終夜寢衣冷，開門思曙光。空階一叢葉，華室四鄰霜。望闕覺天迥，憶山愁路荒。途中一留滯，雙鬢颯然蒼。
高僧本姓竺，開士舊名林。一入春山裡，千峰不可尋。新年芳草遍，終日白雲深。欲徇微官去，懸知訝此心。
陰盛此宵中，多為雨與風。坐無風雨至，看與雪霜同。抱濕離遙海，傾寒向遠空。年年不相值，還似道難通。
玉座臨新歲，朝盈萬國人。火連雙闕曉，仗列五門春。瑞雪銷鴛瓦，祥光在日輪。天顏不敢視，稱慶拜空頻。
詩韻一逢君，平生稱所聞。粉毫唯畫月，瓊尺只裁雲。黥陣人人懾，秋星曆歷分。數篇留別我，羞殺李將軍。
肺病不飲酒，眼昏不讀書。端然無所作，身意閒有餘。鷄棲籬落晚，雪映林木疏。幽獨已雲極，何必山中居。
高樹臨溪艷，低枝隔竹繁。何須是桃李，然後欲忘言。擬折魂先斷，須看眼更昏。誰知南陌草，卻解望王孫。
風靜楊柳垂，看花又別離。幾年同在此，今日各驅馳。峽裡聞猿叫，山頭見月時。慇勤一杯酒，珍重歲寒姿。
脫衣將換酒，對酌話何之。雨後秋蕭索，天涯晚別離。人生無此恨，鬢色不成絲。未得重相見，看君馬上詩。
帝鄉白雲起，飛蓋上天衢。帶月綺羅映，從風枝葉敷。參差過層閣，倏忽下蒼梧。因風望既遠，安得久踟躕。
近臘饒風雪，閒房凍坐時。書生教到此，天意轉難知。吟苦猿三叫，形枯柏一枝。還應公道在，未忍與山期。
夫婿邊庭久，幽閨恨幾重。玉琴知別日，金鏡識愁容。懶寄雲中服，慵開海上封。年年得衣慣，且試莫裁縫。
存歿令名傳，青青松柏田。事姑稱孝婦，生子繼先賢。露濕銘旌重，風吹鹵簿前。陰堂從此閉，誰誦女師篇。
伯仲盡時賢，平輿與潁川。桂枝嘗遍折，棣萼更相鮮。丹地晨趨並，黃扉夕拜聯。豈如分侍從，來就鳳池邊。
野徑東風起，山扉度日開。晴光拆紅萼，流水長青苔。逋客殊未去，芳時已再來。非關戀春草，自是欲裴回。
楊柳已秋思，楚田仍刈禾。歸心病起切，敗葉夜來多。細雨城蟬噪，殘陽嶠客過。舊山余業在，杳隔洞庭波。
妄動遠拋山，其如餒與寒。投人言去易，開口說貧難。澤國雲千片，湘江竹一竿。時明未忍別，猶待計窮看。
泠泠瀑滴清，貫串有規程。將諷觀空偈，全勝照乘明。龍神多共惜，金玉比終輕。願在玄暉手，常資物外情。
城上雲霧開，沙頭風浪定。參差亂山出，澹濘平江淨。行客舟已遠，居人酒初醒。裊裊秋竹梢，巴蟬聲似磬。
山深雲景別，有寺亦堪過。才子將迎遠，林僧氣性和。潭清蒲影定，松老鶴聲多。豈不思公府，其如野興何。
楊柳城初鎖，輪蹄息去蹤。春流無舊岸，夜色失諸峰。影動漁邊火，聲遲話後鐘。明朝回去雁，誰向北郊逢。
大志終難起，西峰臥翠堆。床前倒秋壑，枕上過春雷。鶴見丹成去，僧聞慄熟來。荒齋松竹老，鸞鶴自裴回。
山殿秋雲裡，香煙出翠微。客尋朝磬至，僧背夕陽歸。下界千門在，前朝萬事非。看心兼送目，葭菼自依依。
蕭蕭一畝宮，種菊十餘叢。採摘和芳露，封題寄病翁。熟宜茶鼎裡，餐稱石甌中。香潔將何比，從來味不同。
永夜殊不寐，懷君正寂寥。疏鐘寒遍郭，微雪靜鳴條。南省雁孤下，西林鶴屢招。終當謝時去，與子住山椒。
因家漢水曲，相送掩柴扉。故郢生秋草，寒江澹落暉。綠林行客少，赤壁住人稀。獨過潯陽去，潮歸人不歸。
日照西山雪，老僧門始開。凍瓶粘柱礎，宿火焰爐灰。童子病歸去，鹿麑寒入來。齋鐘知漸近，枝鳥下生台。
荷莜隱耕藝，晨門潛抱關。道尊名可賤，理愜心彌閒。混跡是非域，縱懷天地間。同譏孔宣父，匿景杳不還。
寺倚烏龍腹，窗中見碧棱。空廊人畫祖，古殿鶴窺燈。風吼深松雪，爐寒一鼎冰。唯應謝內史，知此道心澄。
滴瀝明花苑，葳蕤泫竹叢。玉垂丹棘上，珠湛綠荷中。夜警千年鶴，朝零七月風。願凝仙掌內，長奉未央宮。
野亭逼湖水，歇馬高林間。鼉吼風奔浪，魚跳日映山。暫游阻詞伯，卻望懷青關。靄靄生雲霧，唯應促駕還。
吾宗偏好武，漢代將家流。走馬辭中禁，屯軍向渭州。天心待破虜，陣面許封侯。卻得河源水，方應洗國仇。
朝回離九陌，島外賞殘春。經宿留閒客，看雲作主人。時清難議隱，位重亦甘貧。岩洞真仙境，應休別臥鄰。
行止象分符，監州是戲儒。管排蠻戶遠，出箐鳥巢孤。北向秦何在，南來蜀已無。懷沙悔不及，只有便乘桴。
驟雨晝氤氳，空天望不分。暗山唯覺電，窮海但生雲。涉澗猜行潦，緣崖畏宿氛。夜來江月霽，棹唱此中聞。
尋真游勝境，巡禮到陽平。水遠波瀾碧，山高氣象清。殿嚴孫氏貌，碑暗系師名。夜月登壇醮，松風森磬聲。
像閣與山齊，何人致石梯。萬煙生聚落，一崦露招提。齋月人來上，殘陽鴿去棲。從邊亦已極，烽火是沈黎。
東風出海門，處處動林園。澤國雪霜少，沙汀花木繁。暖魚依水淺，晴雁入空翻。何處陽和力，生萍不駐根。
巨浸常牽夢，雲遊豈覺勞。遙空收晚雨，虛閣看秋濤。必若思三島，應須釣六鰲。如通十洲去，誰信碧天高。
別來王閣老，三歲似須臾。鬢上斑多少，杯前興有無。官從分緊慢，情莫問榮枯。許入朱門否，籃輿一病夫。
天晚日沈沈，歸舟系柳陰。江村平見寺，山郭遠聞砧。樹密猿聲響，波澄雁影深。榮華暫時事，誰識子陵心。
門對青山近，汀牽綠草長。寒深包晚橘，風緊落垂楊。湖畔聞漁唱，天邊數雁行。蕭然有高士，清思滿書堂。
泊舟淮水次，霜降夕流清。夜久潮侵岸，天寒月近城。平沙依雁宿，候館聽鷄鳴。鄉國雲霄外，誰堪覊旅情。
單于雖不戰，都護事邊深。君執幕中秘，能為高士心。海頭近初月，磧裡多愁陰。西望郭猶子，將分淚滿襟。
野寺絶依念，靈山會遍行。老來披衲重，病後讀經生。乞食嫌村遠，尋溪愛路平。多年柏岩住，不記柏岩名。
楚田開雪後，草色與君看。積水浮春氣，深山滯雨寒。毗陵孤月出，建業一鐘殘。為把鄉書去，因收別淚難。
閒門蔭堤柳，秋渠含夕清。微風送荷氣，坐客散塵纓。守默共無吝，抱沖俱寡營。良時頗高會，琴酌共開情。
梅花已著眼，竹葉況粘唇。只此留殘歲，那堪憶故人。亂罹書不遠，衰病日相親。江浦思歸意，明朝又一春。
自君之出矣，紅顏轉憔悴。思君如明燭，煎心且銜淚。自君之出矣，明鏡罷紅妝。思君如夜燭，煎淚幾千行。
江城如畫裡，山曉望晴空。兩水夾明鏡，雙橋落彩虹。人煙寒橘柚，秋色老梧桐。誰念北樓上，臨風懷謝公。
出宿金尊掩，從公玉帳新。依依向余照，遠遠隔芳塵。細草翻驚雁，殘花伴醉人。楊朱不用勸，只是更沾巾。
牧馬古道傍，道傍多古墓。蕭條愁殺人，蟬鳴白楊樹。回頭望京邑，合沓生塵霧。富貴安可常，歸來保貞素。
太傅憐群從，門人亦賤回。入官先愛子，賜酒許同杯。淮海春多雨，蒹葭夜有雷。遙知拜慶後，梅尉稱仙才。
已帶黃金縷，仍飛白玉花。長時須拂馬，密處少藏鴉。眉細從他斂，腰輕莫自斜。玳梁誰道好，偏擬映盧家。
弓劍不自行，難引河湟思。將軍半夜飲，十里聞歌吹。高門幾世宅，舞袖仍新賜。誰遣一書來，燈前問邊事。
握管門庭側，含毫山水隈。霜輝簡上發，錦字夢中開。鸚鵡摛文至，麒麟絶句來。何當遇良史，左右振奇才。
雙鶴五雲車，初辭漢帝家。人寰新甲子，天路舊煙霞。羽節臨風駐，霓裳逐雨斜。崑崙有琪樹，相憶寄瑤華。
旅館候天曙，整車趨遠程。幾處曉鐘斷，半橋殘月明。沙上鳥猶在，渡頭人未行。去去古時道，馬嘶三兩聲。
歸鞍白雲外，繚繞出前山。今日又明日，自知心不閒。親勞簪組送，欲趁鶯花還。一步一迴首，遲遲向近關。
洞庭魚可拾，不假更垂罾。閙若雨前蟻，多於秋後蠅。豈思鱗作簟，仍計腹為燈。浩蕩天池路，翱翔欲化鵬。
南朝藩閫地，八友舊招尋。事往山光在，春晴草色深。曲池魚自樂，叢桂鳥頻吟。今日中興運，猶懷翰墨林。
行人何徬徨，隴頭水嗚咽。寒沙戰鬼愁，白骨風霜切。薄日朦朧秋，怨氣陰雲結。殺成邊將名，名著生靈滅。
問道遠相訪，無人覺路長。夜深回釣楫，月影出書床。蟬噪蓼花發，禽來山果香。多時欲歸去，西望又斜陽。
荒村帶返照，落葉亂紛紛。古路無行客，寒山獨見君。野橋經雨斷，澗水向田分。不為憐同病，何人到白雲。
少年辭魏闕，白首向沙場。瘦馬戀秋草，徵人思故鄉。暮笳吹塞月，曉甲帶胡霜。自到雲中郡，于今百戰強。
闊處只三尺，翛然足吾事。低篷掛釣車，枯蚌盛魚餌。只好攜橈坐，唯堪蓋蓑睡。若遣遂平生，艅艎不如是。
別離共成怨，衰老更難忘。夜月留同舍，秋風在遠鄉。朱弦徐向燭，白髮強臨觴。歸獻西陵作，誰知此路長。
逢君穆陵路，匹馬向桑乾。楚國蒼山古，幽州白日寒。城池百戰後，耆舊幾家殘。處處蓬蒿遍，歸人掩淚看。
緘書報子玉，為我謝平津。自愧掃門士，誰為乞火人。詞臣陪羽獵，戰將騁騏驎。兩地差池恨，江汀醉送君。
台嶺生奇樹，佳名世未知。纖纖疑大菊，落落是松枝。照日含金晰，籠煙淡翠滋。勿言人去晚，猶有歲寒期。
小縣春山口，公孫吏隱時。楚歌催晚醉，蠻語入新詩。桂水遙相憶，花源暗有期。郢門千里外，莫怪尺書遲。
古寺客堂空，開簾四面風。移床動棲鶴，停燭聚飛蟲。閒臥逐涼處，遠愁生靜中。林西微月色，思與寧家同。
暑氣時將薄，蟲聲夜轉稠。江湖經一雨，日月換新秋。有景堪援筆，何人未上樓。欲承涼冷興，西向碧嵩游。
東人相見罷，秋草獨歸時。幾日孫弘閣，當年謝脁詩。寒山葉落早，多雨路行遲。好憶金門步，功名自有期。
憐君展驥去，能解倚門愁。就養仍榮祿，還鄉即晝游。橘花低客舍，蒓菜繞歸舟。與報垂綸叟，知吾世網留。
梁日東陽守，為樓望越中。綠窗明月在，青史古人空。江靜聞山狖，川長數塞鴻。登臨白雲晚，流恨此遺風。
門在松陰裡，山僧幾度過。藥靈丸不大，棋妙子無多。薄霧籠寒徑，殘風戀綠蘿。金烏兼玉兔，年幾奈公何。
臥病當秋夕，悠悠枕上情。不堪拋月色，無計避蟲聲。煎藥惟憂澀，停燈又怕明。曉臨清鑒裡，應有白髭生。
朝隨秋雲陰，乃至青松林。花閣空中遠，方池岩下深。竹風亂天語，溪響成龍吟。試問真君子，遊山非世心。
青驪八尺高，俠客倚雄豪。踏雪生珠汗，障泥護錦袍。路傍看驟影，鞍底捲旋毛。豈獨連錢貴，酬恩更代勞。
歌詩精外學，天子是知音。坐夏宮鐘近，寧親劍閣深。高名徹西國，舊跡寄東林。自此棲禪者，因師滿蜀吟。
身閒贏得出，天氣漸暄和。蜀馬登山穩，南朝古寺多。早花微弄色，新酒欲生波。從此唯行樂，閒愁奈我何。
幽齋琴思靜，晚下紫宸朝。舊隱同溪遠，周行隔品遙。深槐蟬唧唧，疏竹雨蕭蕭。不是相尋懶，煩君舉酒瓢。
身病時亦危，逢秋多慟哭。風波一搖蕩，天地幾翻覆。孤螢出荒池，落葉穿破屋。勢利長草草，何人訪幽獨。
鵲印慶仍傳，魚軒寵莫先。從夫元凱貴，訓子孟軻賢。龍是雙歸日，鸞非獨舞年。哀榮今共盡，淒愴杜陵田。
禁苑春光麗，花蹊幾樹裝。綴條深淺色，點露參差光。嚮日分千笑，迎風共一香。如何仙嶺側，獨秀隱遙芳。
玉貌承嚴訓，金聲稱上才。列筵青草偃，驟馬綠楊開。潘縣花添發，梅家鶴暫來。誰知望恩者，空逐路人回。
此夜年年月，偏宜此地逢。近看江水淺，遙辨雪山重。萬井金花肅，千林玉露濃。不唯樓上思，飛蓋亦陪從。
公居門館靜，旅寄萬州城。山共秋煙紫，霜並夜月清。無愁干酒律，有句入詩評。何必須林下，方馳吏隱名。
河耿月涼時，牽牛織女期。歡娛方在此，漏刻竟由誰。定不嫌秋駛，唯當乞夜遲。全勝客子婦，十載泣生離。
一片無塵地，高連夢澤南。僧居跨鳥道，佛影照魚潭。朽枿雲斜映，平蕪日半涵。行行不得住，迴首望煙嵐。
孤雲無定蹤，忽到又相逢。說盡天涯事，聽殘上國鐘。問人尋寺僻，乞食過街慵。憶到曾棲處，開門對數峰。
山櫻先春發，紅蕊滿霜枝。幽處竟誰見，芳心空自知。似奪朝日照，疑畏暖風吹。欲問含彩意，恐驚輕薄兒。
圖畫失天真，容華坐誤人。君恩不可再，妾命在和親。淚點關山月，衣銷邊塞塵。一聞陽鳥至，思絶漢宮春。
相別徒成泣，經過總是空。勞生慣離別，夜夢苦西東。去路三湘浪，歸程一片風。他年寄消息，書在鯉魚中。
重巒俯渭水，碧嶂插遙天。出紅扶嶺日，入翠貯岩煙。疊松朝若夜，復岫闕疑全。對此恬千慮，無勞訪九仙。
綠竹初成苑，丹砂欲化金。乘龍與驂鳳，歌吹滿山林。爽氣凝情迥，寒光映浦深。忘憂題此觀，為樂賞同心。
寥落故人宅，重來身已亡。古苔殘墨沼，深竹舊書堂。秋色館池靜，雨聲雲木涼。無因展交道，日暮倍心傷。
剡桂復刳蘭，陶陶任行樂。但知涵泳好，不計風濤惡。嘗行麹封內，稍系糟丘泊。東海如可傾，乘之就斟酌。
的的星河落，沾苔復灑松。濕光微泛草，石翠澹搖峰。野觀雲和月，秋城漏間鐘。知君親此境，九陌少相逢。
勒兵遼水邊，風急捲旌旃。絶塞寒無樹，平沙勢盡天。雪晴回探騎，月落控鳴弦。永定山河誓，南歸改漢年。
貌古似蒼鶴，心清如鼎湖。仍聞得新義，便欲注陰符。點化金常有，閒行影漸無。杳兮中便是，應不食菖蒲。
扁舟乘興客，不憚苦寒行。晚暮相依分，江潮欲別情。水聲冰下嚥，砂路雪中平。舊劍鋒芒盡，應嫌贈脫輕。
返照塔輪邊，殘霖滴幾懸。夜寒吟病甚，秋健講聲圓。粟穗干燈焰，苔根濁水泉。西峰埋蘚石，秋月即師禪。
從軍非隴頭，師在古徐州。氣勁三河卒，功全萬戶侯。元戎閫外略，才子握中籌。莫聽關山曲，還生塞上愁。
鳥鳴春日曉，喜見竹門開。路自高岩出，人騎大馬來。折花林影斷，移石洞陰回。更欲留深語，重城暮色催。
江頭去時路，歸客幾紛紛。獨在異鄉歿，若為慈母聞。青春成大夜，新雨壞孤墳。應作芝蘭出，泉台月桂分。
惆悵重陽日，空山野菊新。蒹葭百戰地，江海十年人。嘆老堪衰柳，傷秋對白蘋。孤樓聞夕磬，塘路向城闉。
象魏才頒歷，龍鑣已禦天。猶看後元歷，新署永貞年。半歲光陰在，三朝禮數遷。無因書簡冊，空得詠詩篇。
精廬不住子，自有無生鄉。過客知何道，裴回雁子堂。浮雲歸故嶺，落月還西方。日夕虛空裡，時時聞異香。
落日向林路，東風吹麥隴。藤草蔓古渠，牛羊下荒塚。驪宮戶久閉，溫谷泉長湧。為問全盛時，何人最榮寵。
鹿門山上寺，突兀盡無塵。到此修行者，應非取次人。鳥過驚石磬，日出礙金身。何計生煩惱，虛空是四鄰。
江村秋雨歇，酒盡一帆飛。路歷波濤去，家惟坐臥歸。島花開灼灼，汀柳細依依。別後無餘事，還應掃釣磯。
霜須蕓閣吏，久掩白雲扉。來謁元戎後，還騎病馬歸。煙村蔬飲淡，江驛雪泥肥。知到中林日，春風長澗薇。
麗漢金波滿，當筵玉斝傾。因思頻聚散，幾復換虧盈。光徹離襟冷，聲符別管清。那堪還目此，兩地倚樓情。
求名日苦辛，日望日榮親。落葉山中路，秋霖馬上人。晨昏知汝道，詩酒衛吾身。自笑拋麋鹿，長安擬醉春。
木落曙江晴，寒郊極望平。孤舟三楚去，萬里獨吟行。鳥占橫查立，人當故里耕。十年來複去，不覺二毛生。
流遠荊門外，來從楚國游。山隨平野盡，江入大荒流。月下飛天鏡，雲生結海樓。仍連故鄉水，萬里送行舟。
朝衣登別席，春色滿秦關。蕓閣吏誰替，海門身又還。尋僧流水僻，見月遠林閒。雖是忘機者，難齊去住間。
聞君隨謝脁，春夜宿前川。看竹雲垂地，尋僧月滿田。熊寒方入樹，魚樂稍離船。獨夜覊愁客，惟知惜故年。
董京依白社，散髮詠玄風。心出區宇外，跡參城市中。囂塵不能雜，名位安可籠。匿影留雅什，精微信難窮。
西南萬壑注，勍敵兩崖開。地與山根裂，江從月窟來。削成當白帝，空曲隱陽台。疏鑿功雖美，陶鈞力大哉。
共賀登科後，明宣入紫宸。又看重試榜，還見苦吟人。此得名渾別，歸來話亦新。分明一枝桂，堪動楚江濱。
愚為童稚時，已解念君詩。及得高科晚，須逢聖主知。花前翻有淚，鬢上卻無絲。從此東歸去，休為墜葉期。
分手怨河梁，南征歷漢陽。江山追宋玉，雲雨夢襄王。醉裡宜城近，歌中郢路長。更尋棲枳處，猶是念仇香。
離家凡幾宵，一望一寥寥。新魄又將滿，故鄉應漸遙。獨臨彭蠡水，遠憶洛陽橋。更有乘舟客，淒然亦駐橈。
松滋聞古縣，明府是詩家。靜理餘無事，歌眠盡落花。江光搖夕照，柳影帶殘霞。君去應相與，乘船泛月華。
春色三千里，愁人意未開。木梢穿棧出，雨勢隔江來。荒館因花宿，深山羡客回。相如何物在，應只有琴台。
夜入楚家煙，煙中人未眠。望來淮岸盡，坐到酒樓前。燈影半臨水，箏聲多在船。乘流向東去，別此易經年。
條綠似垂纓，離筵日照輕。向人雖有態，傷我為無情。橋遠孤臨水，牆低半出營。天津曾此見，亦是愴行行。
天府鹿鳴客，幽山秋未歸。我知方甚愛，眾說以為非。隔屋聞泉細，和雲見鶴微。新詩此處得，清峭比應稀。
神物不復見，小池空在茲。因嫌沖鬥夜，未是偃戈時。岸古魚藏穴，蒲凋翠立危。吾皇別有劍，何必鑄金為。
聞道花門將，論功未盡歸。自從收帝裡，誰復總戎機。蜂蠆終懷毒，雷霆可震威。莫令鞭血地，再濕漢臣衣。
千門萬戶迷，佇立月華西。畫戟晨光動，春松宿露低。主文親玉扆，通籍入金閨。肯念從戎去，風沙事鼓鼙。
路岐何渺邈，在客易蹉跎。卻是去家遠，因循住日多。幾看春草綠，又見塞鴻過。未有進身處，忍教拋薜蘿。
粉堞連青氣，喧喧雜萬家。夷人祠竹節，蜀鳥乳桐花。酒報新豐景，琴迎抵峽斜。多聞滯遊客，不似在天涯。
岐路今如此，還堪慟哭頻。關中成久客，海上老諸親。谷口田應廢，鄉山草又春。年年銷壯志，空作獻書人。
細泉深處落，夜久漸聞聲。獨起出門聽，欲尋當澗行。還疑隔林遠，復畏有風生。月下長來此，無人亦到明。
解控復收鞭，長津動細漣。空蹄沈綠玉，闊臆沒連錢。沫漩橋聲下，嘶盤柳影邊。常聞稟龍性，固與白波便。
相去三千里，聞蟬同此時。清吟曉露葉，愁噪夕陽枝。忽爾弦斷絶，俄聞管參差。洛橋碧雲晚，西望佳人期。
採擷黃姜蕊，封題青瑣闈。共聞調膳日，正是退朝歸。響為纖筵發，情隨彩翰飛。故將天下寶，萬里與光輝。
城頭傳鼓角，燈下整衣冠。夜鏡藏須白，秋泉漱齒寒。欲將閒送老，須著病辭官。更待年終後，支持歸計看。
伯業隨流水，寒蕪上古城。長空橫海色，斷岸落潮聲。八極悲扶拄，五湖來止傾。東南天子氣，掃地入函京。
久思今忽來，雙屨污青苔。拂雪從山起，過房禮塔回。偈留閒夜作，禪請暫時開。欲作孤雲去，賦詩餘不才。
到來心自足，不見亦相親。說法思居士，忘機憶丈人。微風吹藥案，晴日照茶巾。幽興殊未盡，東城飛暮塵。
疇昔通家好，相知無間然。續明催畫燭，守歲接長筵。舊曲梅花唱，新正柏酒傳。客行隨處樂，不見度年年。
北極嚴氣升，南至溫風謝。調絲競短歌，拂枕憐長夜。帷橫雙翡翠，被捲兩鴛鴦。婉態不自得，宛轉君王床。
松菊荒三徑，圖書共五車。烹葵邀上客，看竹到貧家。鵲乳先春草，鶯啼過落花。自憐黃髮暮，一倍惜年華。
千室暮山西，浮雲與樹齊。剖辭雲落紙，擁吏雪成泥。野火蘆千頃，河田水萬畦。不知琴月夜，誰得聽烏啼。
忽起遊方念，飄然不可留。未知攜一錫，乘興向何州。古岸春雲散，遙天晚雨收。想應重會面，風月又清秋。
去去邊城騎，愁眠掩夜閨。披衣窺落月，拭淚待鳴鷄。不憤連年別，那堪長夜啼。功成應自恨，早晚發遼西。
征途逢滻水，忽似到秦川。借問朝天處，猶看落日邊。映沙晴漾漾，出澗夜濺濺。欲寄西歸恨，微波不可傳。
宰邑慚良術，為文愧壯圖。縱饒長委命，爭奈漸非夫。杯酒有時有，亂罹無處無。金庭在何域，迴首一踟躕。
停橈因舊識，白髮向波濤。以我往來倦，知君耕稼勞。渚田臨舍盡，阪路出檐高。游者還南去，終期伴爾曹。
漢臣旌節貴，萬里護牂牁。夏月天無暑，秋風水不波。朝衣蟠艾綬，戎幕偃雕戈。滿歲歸龍闕，良哉佇作歌。
又入亂峰去，遠程殊未歸。煙蘿迷客路，山果落征衣。欹石臨清淺，晴雲出翠微。漁潭明夜泊，心憶謝玄暉。
令節頒龍鏡，仙輝下鳳台。含靈萬象入，寫照百花開。色與皇明散，光隨聖澤來。妍媸冰鑒裡，從此愧非才。
飲馬膠川上，傍膠南趣密。林遙飛鳥遲，雲去晴山出。落暉隱桑柘，秋原被花實。慘然遊子寒，風露將蕭瑟。
朝游天苑外，忽見法筵開。山勢當空出，雲陰滿地來。疏鐘清月殿，幽梵靜花台。日暮香林下，飄飄仙步回。
四面無炎氣，清池闊復深。蝶飛逢草住，魚戲見人沈。拂石安茶器，移床選樹陰。幾回同到此，盡日得閒吟。
濕墊緣竹徑，寥落護岸冰。偶然沽市酒，不越四五升。詩客愛時景，道人話升騰。笑言各有趣，悠哉古孫登。
小嶺路難近，仙郎此夕過。潭空觀月定，澗靜見雲多。竹翠煙深鎖，松聲雨點和。萬緣俱不有，對境自垂蘿。
牽役非吾好，寬情爾在傍。經過悲井邑，起坐倦舟航。相宅生應貴，逢時學可強。無輕吾未用，世事有行藏。
收帆下急水，卷幔逐回灘。江市戎戎暗，山雲淰淰寒。村荒無徑入，獨鳥怪人看。已泊城樓底，何曾夜色闌。
未識已先聞，清辭果出群。如逢禰處士，似見鮑參軍。夢暗巴山雨，家連漢水雲。慈親思愛子，幾度泣沾裙。
太清聞海鶴，遊子引鄉眄。聲隨羽儀遠，勢與歸雲便。青桂春再榮，白雲暮來變。遷飛在禮儀，豈復淚如霰。
白髮逢秋王，丹砂見火空。不能留奼女，爭免作衰翁。賴有杯中綠，能為面上紅。少年心不遠，只在半酣中。
老恥妻孥笑，貧嗟出入勞。客情投異縣，詩態憶吾曹。東郭滄江合，西山白雪高。文章差底病，迴首興滔滔。
晚望秋高夜，微明欲曙河。橋成鵲已去，機罷女應過。月上殊開練，雲行類動波。尋源不可到，耿耿復如何。
高堂惟兩別，此別是榮歸。薄俸迎親遠，平時知己稀。鄆郊秋木見，魯寺夜鐘微。近臘西來日，多逢霰雪飛。
封作天齊王，清祠太山下。魯公秋賽畢，曉日回高駕。從騎盡幽並，同人皆沈謝。自矜文武足，一醉寒溪夜。
陰陰花院月，耿耿蘭房燭。中有弄琴人，聲貌俱如玉。清泠石泉引，雅澹風松曲。遂使君子心，不愛凡絲竹。
遲遲立駟馬，久客戀瀟湘。明日誰同路，新年獨到鄉。孤煙向驛遠，積雪去關長。秦地看春色，南枝不可忘。
春泉鳴大壑，皓月吐層岑。岑壑景色佳，慰我遠遊心。暗芳足幽氣，驚棲多眾音。高興南山曲，長謡橫素琴。
結茅同楚客，卜築漢江邊。日落數歸鳥，夜深聞扣舷。水痕侵岸柳，山翠借廚煙。調笑提筐婦，春來蠶幾眠。
翠黛嚬如怨，朱顏醉更春。占將南國貌，惱殺別家人。粉汗沾巡盞，花鈿逐舞茵。明朝綺窗下，離恨兩慇勤。
故山登第去，不似舊歸難。帆卷江初夜，梅生洞少寒。採薇留客飲，折竹掃仙壇。名在儀曹籍，何人肯掛冠。
太守擁朱輪，東郊物候新。鶯聲隨坐嘯，柳色喚行春。谷口雲迎馬，溪邊水照人。郡中叨佐理，何幸接芳塵。
銅瓶澀瀉水，出磧躡蓮層。猛虎降低鼠，盤雕望小蠅。通禪五天日，照祖幾朝燈。短髮歸林白，何妨剃未能。
望月憶披襟，長溪柳半陰。高齋初釀酒，孤棹遠攜琴。犬吠秋山迥，鷄鳴曉樹深。開門更欹枕，誰識野人心。
當年誰不羡，分作竇家妻。錦字行行苦，羅幃日日啼。豈知登隴遠，只恨下機迷。直候陽關使，慇勤寄海西。
日入林島異，鶴鳴風草間。孤帆泊枉渚，飛雨來前山。客意念留滯，川途忽阻艱。赤亭仍數里，夜待安流還。
李陵沒胡沙，蘇武還漢家。迢迢五原關，朔雪亂邊花。一去隔絶國，思歸但長嗟。鴻雁向西北，因書報天涯。
野棠花覆地，山館夜來陰。馬跡穿雲去，鷄聲出澗深。清風時偃草，久旱或為霖。試與惸嫠話，猶堅借寇心。
到此溪亭上，浮生始覺非。野僧還惜別，遊客亦忘歸。月滿千岩靜，風清一磬微。何時脫塵役，杖履願相依。
胡風激秦樹，賤子風中泣。家家朱門開，得見不可入。長安十二衢，投樹鳥亦急。高閣何人家，笙簧正喧吸。
春海鏡長天，青郊麗上年。林光虛霽曉，山翠薄晴煙。氣暖禽聲變，風恬草色鮮。散襟披石磴，韶景自深憐。
象輅初乘雁，璇宮早結褵。離元應春夕，帝子降秋期。鳴瑜合清響，冠玉麗穠姿。和聲躋鳳掖，交影步鸞墀。
帝子升青陛，王姬降紫宸。星光移雜珮，月彩薦重輪。龍旌翻地杪，鳳管颺天濱。槐陰浮淺瀨，葆吹翼輕塵。
楊柳起秋色，故人猶未還。別離俱自苦，少壯豈能閒。夜雨吟殘燭，秋城憶遠山。何當一相見，語默此林間。
寒驚薊門葉，秋發小山枝。松陰背日轉，竹影避風移。提壺菊花岸，高興芙蓉池。欲知涼氣早，巢空燕不窺。
欲別心不忍，臨行情更親。酒傾無限月，客醉幾重春。藉草依流水，攀花贈遠人。送君從此去，迴首泣迷津。
十月繁霜下，徵人遠鑿空。雲搖錦車節，海照角端弓。暗磧埋沙樹，沖飆捲塞蓬。方隨膜拜入，歌舞玉門中。
龍象經行處，山腰度石關。屢迷青嶂合，時愛綠蘿閒。宴息花林下，高談竹嶼間。寥寥隔塵事，疑是入鷄山。
白雉振朝聲，飛來表太平。楚郊疑鳳出，陳寶若鷄鳴。童子懷仁至，中郎作賦成。冀君看飲啄，耿介獨含情。
金刀閃冷光，一剃一清涼。未免隨朝夕，依前長雪霜。夏林欹石膩，春澗水泉香。向老凋疏盡，寒天不出房。
朔野煙塵起，天軍又舉戈。陰風向晚急，殺氣入秋多。樹盡禽棲草，冰堅路在河。汾陽無繼者，羌虜肯先和。
別駕促嚴程，離筵多故情。交深季作友，義重伯為兄。鎮靜移吳俗，風流在漢京。會看陳仲舉，從此拜公卿。
白髮三千丈，青春四十年。兩牙搖欲落，雙膝痺如攣。強仕非時彥，無聞惜昔賢。自期終見惡，未忍舍遺編。
萬木雲深隱，連山雨未開。風扉掩不定，水鳥過仍回。鮫館如鳴杼，樵舟豈伐枚。清涼破炎毒，衰意欲登台。
曠望登古台，台高極人目。疊嶂列遠空，閒花雜平陸。白雲入窗牖，野翠生松竹。欲覽碑上文，苔侵豈堪讀。
曉氣生綠水，春條露霏霏。林間棲鳥散，遠念徵人起。幽花宿含彩，早蝶寒弄翅。君行非晨風，詎能從門至。
月生東荒外，天雲收夕陰。愛見澄清景，象吾虛白心。耳目靜無嘩，神超道性深。乘興得至樂，寓言因永吟。
尋師來靜境，神骨覺清涼。一餉逢秋雨，相留坐竹堂。石渠堆敗葉，莎砌咽寒螿。話到南能旨，怡然萬慮忘。
西陵潮信滿，島嶼沒中流。越客依風水，相思南渡頭。寒光生極浦，落日映滄洲。何事揚帆去，空驚海上鷗。
惠人須宰邑，為政貴通經。卻用清琴理，猶嫌薄俗聽。漲江晴漸淥，春嶠燒還青。若宿嚴陵瀨，誰當是客星。
楓香晚華靜，錦水南山影。驚石墜猿哀，竹雲愁半嶺。涼月生秋浦，玉沙鱗鱗光。誰家紅淚客，不忍過瞿塘。
擁錫南遊去，名香幾處焚。別來無遠信，多恐在深雲。好月曾同步，幽香省共聞。相思不相見，林下葉紛紛。
解印書千軸，重陽酒百缸。涼風滿紅樹，曉月下秋江。岩壑會歸去，塵埃終不降。懸纓未敢濯，嚴瀨碧淙淙。
長風起秋色，細雨含落暉。夕鳥向林去，晚帆相逐飛。蟲聲出亂草，水氣薄行衣。一別故鄉道，悠悠今始歸。
我來從北鄙，子省涉西陵。白髮初相識，秋山擬共登。鄰居帝城雨，會宿禦溝冰。未報見貽作，耿然中夜興。
掩戶當春晝，知君志在詩。閒花半落處，幽客未來時。野鳥穿莎徑，江雲過竹籬。會須明月夜，與子水邊期。
聖德超千古，皇風扇九圍。天回萬象出，駕動六龍飛。淑氣來黃道，祥雲覆紫微。太平多扈從，文物有光輝。
塞北胡霜下，營州索兵救。夜裡偷道行，將軍馬亦瘦。刀光照塞月，陣色明如晝。傳聞賊滿山，已共前鋒鬥。
步步經戎虜，防兵不離身。山多曾戰處，路斷野行人。暴雨聲同瀑，奔沙勢異塵。片時懷萬慮，白髮數莖新。
布褐東南隱，相傳繼謝敷。高譚夫子道，靜看海山圖。事免傷心否，棋逢敵手無。關中花數內，獨不見菖蒲。
幽居蘿薜情，高臥紀綱行。鳥散秋鷹下，人閒春草生。冒風歸野寺，收印出山城。今日新安郡，因君水更清。
芍藥承春寵，何曾羡牡丹。麥秋能幾日，穀雨只微寒。妒態風頻起，嬌妝露欲殘。芙蓉浣紗伴，長恨隔波瀾。
一台推往妙，三史佇來修。應宰鳧還集，辭郎雉少留。郊筵乘落景，亭傳理殘秋。願以絃歌暇，芝蘭想舊遊。
珍重郭四郎，臨行不得別。曉漏動離心，輕車冒殘雪。欲出主人門，零涕暗嗚咽。萬里隔關山，一心思漢月。
自入華山居，關東相見疏。瓢中誰寄酒，葉上我留書。巢鳥寒棲盡，潭泉暮凍余。長聞得藥力，此說又何如。
行邁離秦國，巡方赴洛師。路逢三五夜，春色暗中期。關外長河轉，宮中淑氣遲。歌鐘對明月，不減舊遊時。
故鄉那可到，令弟獨能歸。諸將矜旄節，何人重布衣。空城流水在，荒澤舊村稀。秋日平原路，蟲鳴桑葉飛。
湖亭東極望，遠棹不須回。遍草新湖落，連天眾雁來。蘆洲殘照盡，雲障積煙開。更想鴟夷子，扁舟安在哉。
風緊日淒淒，鄉心向此迷。水分平楚闊，山接故關低。客路緣烽火，人家厭鼓鼙。那堪獨馳馬，江樹穆陵西。
海鳥知天風，竄身魯門東。臨觴不能飲，矯翼思凌空。鐘鼓不為樂，煙霜誰與同。歸飛未忍去，流淚謝鴛鴻。
渭川通野戍，有路上桑乾。獨鳥青天暮，驚麏赤燒殘。高秋辭故國，昨日夢長安。客意自如此，非關行路難。
粉壁通蓮徑，扁舟到不迷。葦聲過枕上，湖色滿窗西。但見修行苦，誰論夏臘低。閒看種來樹，已覺與身齊。
弱年知己少，前路主人稀。貧病期相惜，艱難又憶歸。事成應未卜，身賤又無機。幸到龍門下，須因羽翼飛。
因貧行遠道，得見舊交遊。美酒易傾盡，好詩難卒酬。公堂朝共到，私第夜相留。不覺入關晚，別來林木秋。
杜門朝復夕，豈是解謀身。夢不離泉石，林唯稱隱淪。漸諳浮世事，轉憶故山春。南國水風暖，又應生白蘋。
鳳輿乘八景，龜籙向三仙。日月移平地，雲霞綴小天。金童擎紫藥，玉女獻青蓮。花洞留宸賞，還旗繞夕煙。
憶別匡山日，無端是遠遊。卻回看五老，翻悔上孤舟。蹭蹬三千里，蹉跎二十秋。近來空寄夢，時到虎溪頭。
浩氣抱天和，閒園載酒過。步因秋景曠，心向晚雲多。翠玉思回鳳，玄珠肯在鵝。問師登幾地，空性奈詩何。
蓽門惆悵內，時節暗來頻。每見新正雪，長思故國春。雲西斜去雁，江上未歸人。又一年為客，何媒得到秦。
野外車騎絶，古村桑柘陰。流鶯出谷靜，春草閉門深。學稼農為業，忘情道作心。因知上皇日，鑿井在靈林。
籬中犬迎吠，出屋候柴扉。歲晏輸井稅，山村人暮歸。晚田始家食，余布成我衣。對此能無事，勞君問是非。
深潭與淺灘，萬轉出新安。人遠禽魚靜，山空水木寒。嘯起青蘋末，吟矚白雲端。即事遂幽賞，何必掛儒冠。
欲忘忘未得，欲去去無由。兩腋不生翅，二毛空滿頭。坐看新落葉，行上最高樓。暝色無邊際，茫茫盡眼愁。
樓台橫復重，猶有半岩空。蘿洞淺深水，竹廊高下風。晴山疏雨後，秋樹斷雲中。未盡平生意，孤帆又向東。
五月綏州北，途程少鬱蒸。馬依膻草聚，人抱濁河澄。跡固長城壘，冤深太子陵。往來經此地，悲苦有誰能。
吳僧誦經罷，敗衲倚蒲團。鐘韻花猶斂，樓陰月向殘。晴山開殿響，秋水捲簾寒。獨恨孤舟去，千灘復萬灘。
無數涪江筏，鳴橈總發時。別離終不久，宗族忍相遺。白狗黃牛峽，朝雲暮雨祠。所過頻問訊，到日自題詩。
高哉彼顏歜，逸氣陵齊宣。道尊義不屈，士重王來前。榮祿安可誘，保和從自然。放情任所尚，長揖歸山泉。
化歷昭唐典，承天順夏正。百靈警朝禁，三辰揚旆旌。充庭富禮樂，高宴齒簪纓。獻壽符萬歲，移風韻九成。
暝上春山閣，梯雲宿半空。軒窗閉潮海，枕席拂煙虹。朱網防棲鴿，紗燈護夕蟲。一聞鷄唱曉，已見日曈曈。
月向南台見，秋霖洗滌余。出逢危葉落，靜看眾峰疏。冷露常時有，禪窗此夜虛。相思聊悵望，潤氣遍衣初。
彎環青徑斜，自是野僧家。滿澗洗岩液，插天排石牙。爐寒余柏子，架靜落藤花。記得逃兵日，門多貴客車。
夕曛山照滅，送客出柴門。惆悵野中別，慇勤岐路言。茂林予偃息，喬木爾飛翻。無使谷風誚，須令友道存。
安親非避地，覊旅十餘年。道長時流許，家貧故舊憐。相逢今歲暮，遠別一方偏。去住俱難說，江湖正渺然。
出豫乘秋節，登高陟梵宮。皇心滿塵界，佛跡現虛空。日月宜長壽，人天得大通。喜聞題寶偈，受記莫由同。
帝城風日好，況復建平家。玉枕雙紋簟，金盤五色瓜。山中無魯酒，松下飯胡麻。莫厭田家苦，歸期遠復賒。
十五年餘苦，今朝始遇君。無慚于白日，不枉別孤雲。得失天難問，稱揚鬼亦聞。此恩銷鏤骨，吟坐葉紛紛。
巫山夾青天，巴水流若茲。巴水忽可盡，青天無到時。三朝上黃牛，三暮行太遲。三朝又三暮，不覺鬢成絲。
一別同袍友，相思已十年。長安多在客，久病忽聞蟬。驟雨才沾地，陰雲不遍天。微涼堪話舊，移榻晚風前。
桂楫木蘭舟，楓江竹箭流。故人從此去，望遠不勝愁。落日低帆影，歸風引棹謳。思君折楊柳，淚盡武昌樓。
漫惜故城東，良田野草生。說句縣大夫，大夫勸我耕。耕者我為先，耕者相次焉。誰愛故城東，今為近郭田。
為問幽蘭桂，空山復若何。芬芳終有分，采折更誰過。望在軒階近，恩沾雨露多。移居儻得地，長願接瓊柯。
良時不復再，漸老更難言。遠水猶經眼，高樓似斷魂。依依宋玉宅，歷歷長卿村。今日空江畔，相于只酒樽。
何地堪相餞，南樓出萬家。可憐高處送，遠見故人車。野果新成子，庭槐欲作花。愛君兄弟好，書向潁中誇。
廬山多勝景，偏稱二君游。松徑蒼苔合，花陰碧澗流。傾壺同坐石，搜句共登樓。莫學天台客，逢山即駐留。
我有辭鄉劍，玉鋒堪截雲。襄陽走馬客，意氣自生春。朝嫌劍光靜，暮嫌劍花冷。能持劍向人，不解持照身。
舊隱白雲峰，生涯落葉同。關河一棲旅，楊柳十東風。跡處龍鍾內，聲居汩沒中。酬恩若有地，寧止殺微躬。
初第華嚴會，王家少長行。到宮龍節駐，禮塔雁行成。蓮界千峰靜，梅天一雨清。禪庭未可戀，聖主寄蒼生。
天台張處士，詩句造玄微。古樂知音少，名言與俗違。山風入松徑，海月上岩扉。畢世唯高臥，無人說是非。
耆老遮歸路，壺漿滿別筵。甘棠無一樹，那得淚潸然。稅重多貧戶，農饑足旱田。唯留一湖水，與汝救凶年。
一自殘春別，經炎復到涼。螢從枯樹出，蛩入破階藏。落葉書勝紙，閒砧坐當床。東門因送客，相訪也何妨。
見說長沙去，無親亦共愁。陰雲鬼門夜，寒雨瘴江秋。水國山魈引，蠻鄉洞主留。漸看歸處遠，垂白住炎州。
重九思嘉節，追歡從謝公。酒清欺玉露，菊盛愧金風。不待秋蟾白，須沈落照紅。更將門下客，酬和管弦中。
魏王堤下水，聲似使君灘。惆悵回頭聽，躊躕立馬看。蕩風波眼急，翻雪浪心寒。憶得瞿唐事，重吟行路難。
獨步人何在，嵩陽有故樓。歲寒問耆舊，行縣擁諸侯。林莽北彌望，沮漳東會流。客中遇知己，無復越鄉憂。
襄漢多清景，東遊已不能。蒹葭照流水，風雨撲孤燈。獻賦聞新雁，思山見去僧。知君北來日，惆悵亦難勝。
鐵柱東湖岸，寺高人亦閒。往年曾每日，來此看西山。竹徑青苔合，茶軒白鳥還。而今在天末，欲去已衰顏。
微月空山曙，春祠謁少君。落花壇上拂，流水洞中聞。酒引芝童奠，香餘桂子焚。鶴飛將羽節，遙向赤城分。
日月晝夜轉，年光難駐留。軒窗才過雨，枕簟即知秋。草際鳥行出，溪中虹影收。唯君壯心在，應笑臥滄洲。
病蟬飛不得，向我掌中行。拆翼猶能薄，酸吟尚極清。露華凝在腹，塵點誤侵睛。黃雀並鳶鳥，俱懷害爾情。
春至今朝燕，花時伴獨啼。飛斜珠箔隔，語近畫梁低。帷卷閒窺戶，床空暗落泥。誰能長對此，雙去復雙棲。
帶綬別鄉親，東為千里人。俗訛唯競祭，地古不留春。野戍雲藏火，軍城樹擁塵。少年何所重，才子又清貧。
逸才豈凡獸，服猛愚人得。山澤生異姿，蒙戎蔚佳色。青氈持與藉，重錦裁為飾。臥閣幸相宜，溫然承宴息。
青溪知不遠，白首要難歸。空想煙雲裡，春風鸞鶴飛。誰論傳法偈，自補坐禪衣。未謝侯門去，尋常即掩扉。
舊遊雖一夢，別緒忽千般。敗草湯陵晚，衰槐楚寺寒。數奇常自愧，時薄欲何干。猶賴君相勉，慇勤貢禹冠。
山斷塞初平，人言古戰庭。泉冰聲更咽，陰火焰偏青。月落雲沙黑，風回草木腥。不知秦與漢，徒欲弔英靈。
青氣含春雨，知從岱岳來。行雲避師出，灑雨待車回。厭浥塵清道，空濛柳映台。最宜三五夜，晴月九重開。
愛弟直霜台，家山羡獨回。出門時返顧，何日更西來。柳亦臨關發，花應到越開。漁舟誰伴上，依舊恣沿洄。
陵前春不盡，陵下夜何窮。未信金蠶老，先驚玉燕空。輓移蘭殿月，笳引柏城風。自此隨龍馭，橋山翠靄中。
眼底貧家計，多時總莫嫌。蠹生騰藥紙，字暗換書籤。避雨拾黃葉，遮風下黑簾。近來身不健，時就六壬占。
氤氳起洞壑，遙裔匝平疇。乍似含龍劍，還疑映蜃樓。拂林隨雨密，度徑帶煙浮。方謝公超步，終從彥輔游。
春風吹蓑衣，暮雨滴箬笠。夫婦耕共勞，兒孫饑對泣。田園高且瘦，賦稅重複急。官倉鼠雀群，共待新租入。
南樓西下時，月裡聞來棹。桂水舳艫回，荊州津濟閙。移帷望星漢，引帶思容貌。今夜一江人，唯應妾身覺。
天平篇什外，政事亦無雙。威令加徐土，儒風被魯邦。清為公論重，寬得士心降。歲晏偏相憶，長謡坐北窗。
歲中始再覯，方來又解攜。才留野艇語，已憶故山棲。幽澗人夜汲，深林鳥長啼。還持郡齋酒，慰子霜露淒。
水路東連楚，人煙北接巴。山光圍一郡，江月照千家。庭樹純栽橘，園畦半種茶。夢魂知憶處，無夜不京華。
天壽畏不永，燒金希長年。積土培枯根，自謂松柏堅。南陌試腰褭，西樓歌嬋娟。豈知蔓草中，日日開夜泉。
井邑傅岩上，客亭雲霧間。高城眺落日，極浦映蒼山。岸火孤舟宿，漁家夕鳥還。寂寥天地暮，心與廣川閒。
任子徇遐祿，結友開舊襟。撰酌輟行嘆，指途勤遠心。秋晶澄回壑，霽色肅明林。曖然青軒暮，浩思非所任。
憶昨征還日，三人歸路同。此生都是夢，前事旋成空。杓直泉埋玉，虞平燭過風。唯殘樂天在，頭白向江東。
日晚宜春暮，風軟上林朝。對酒近初節，開樓蕩夜嬌。石橋通小澗，竹路上青霄。持底誰見許，長愁成細腰。
歸客指吳國，風帆幾日程。新詩陶雪字，玄發有霜莖。微月生滄海，殘濤傍石城。從茲江島意，應續子陵名。
玉燭年行盡，銅史漏猶長。池冷凝宵凍，庭寒積曙霜。蘭心未動色，梅館欲含芳。裴回臨歲晚，顧步佇春光。
舊聞陽翟縣，西接鳳高山。作吏同山隱，知君處劇閒。少年當效用，遠道豈辭艱。遲子揚名後，方期彩服還。
二月村園暖，桑間戴勝飛。農夫舂舊谷，蠶妾搗新衣。牛馬因風遠，鷄豚過社稀。黃昏林下路，鼓笛賽神歸。
簟翻涼氣集，溪上潤殘棋。萍皺風來後，荷喧雨到時。寂寥閒望久，飄灑獨歸遲。無限松江恨，煩君解釣絲。
名利生愁地，貧居歲月移。買書添架上，斷酒過花時。宿客嫌吟苦，乖童恨睡遲。近來唯儉靜，持此答深知。
尋春遊上路，追宴入山家。主第簪纓滿，皇州景望華。玉池初吐溜，珠樹始開花。歡娛方未極，林閣散餘霞。
愁與醉相和，昏昏竟若何。感年懷闕久，失意夢鄉多。雨裡行青草，山前望白波。江樓覆棋好，誰引仲宣過。
白日長多事，清溪偶獨尋。雲歸秋水闊，月出夜山深。坐想天涯去，行悲澤畔吟。東郊故人在，應笑未抽簪。
日往無復見，秋堂暮仍學。玄發不知白，曉人寒銅覺。為材未離群，有玉猶在璞。誰把碧桐枝，刻作雲門樂。
薄命常惻惻，出門見南北。劉郎馬蹄疾，何處去不得。淚珠不可收，蟲絲不可織。知君綠桑下，更有新相識。
灑落南宗子，遊方跡似雲。青山尋處處，赤葉路紛紛。虎共松岩宿，猿和石溜聞。何峰一迴首，憶我在人群。
無況來江島，逢君話滯留。生緣同一國，相識共他州。竹影斜青蘚，茶香在白甌。猶憐心道合，多事亦冥搜。
負郭有田在，年年長廢耕。欲磨秋鏡淨，恐見白頭生。未作一旬別，已過千里程。不知書與劍，十載兩無成。
北雪犯長沙，胡雲冷萬家。隨風且間葉，帶雨不成花。金錯囊從罄，銀壺酒易賒。無人竭浮蟻，有待至昏鴉。
乍臨毛髮豎，雙壁夾湍流。白日鳥影過，青苔龍氣浮。蔽空雲出石，應禱雨翻湫。四面耕桑者，先聞賀有秋。
地祇逃秀境，神化或殷雷。裂漢媧補合，高峰劍躍開。即今新定業，何世不遺才。若是浮名道，須言有禍胎。
垂須長似發，七十色如黳。醉眼青天小，吟情太華低。千年松繞屋，半夜雨連溪。邛蜀路無限，往來琴獨攜。
四面白波聲，中流翠嶠橫。望來堪目斷，上徹始心平。鳥向天涯去，雲連水國生。重來與誰約，題罷自吟行。
竹使羞殷薦，松龕拜夏祠。為魚歌德後，舞羽降神時。文衛瞻如在，精靈信有期。夕陽陪醉止，塘上鳥咸遲。
早春驚柳穟，初晦掩蓂華。騎出平陽裡，筵開衛尉家。竹影含雲密，池紋帶雨斜。重惜林亭晚，上路滿煙霞。
影剎西方在，虛空翠色分。人天霽後見，猿鳥定中聞。真界隱青壁，春山凌白雲。今朝石門會，千古仰斯文。
西掖梧桐樹，空留一院陰。艱難歸故里，去住損春心。宮殿青門隔，雲山紫邏深。人生五馬貴，莫受二毛侵。
四郊雲影合，千里雨聲來。盡洗紅埃去，並將清氣回。潺湲浮楚甸，蕭散露荊台。欲賦隨車瑞，濡毫渴謏才。
北狄願和親，東京發使臣。馬銜邊地雪，衣染異方塵。歲月催行旅，恩榮變苦辛。歌鐘期重錫，拜手落花春。
何處人事少，西峰舊草堂。曬書秋日晚，洗藥石泉香。後嶺有微雨，北窗生曉涼。徒勞問歸路，峰疊繞家鄉。
榮辱不關身，誰為疏與親。有山堪結屋，無地可容塵。白髮偏添壽，黃花不笑貧。一樽朝暮醉，陶令果何人。
西林本行殿，池榭日坡阤。雨過水初漲，雲開山漸多。曉街垂禦柳，秋院閉宮莎。借問龍歸處，鼎湖空碧波。
萬里向南湘，孤舟入桂陽。諸侯迎上客，小吏拜官郎。春服橦花細，初筵木槿芳。看承雨露速，不待荔枝香。
幾度作遊客，客行長苦辛。愁看函谷路，老盡布衣人。歲遠關猶固，時移草亦春。何當名利息，遣此絶征輪。
悲滿千里心，日暖南山石。不謁承明廬，老作平原客。四時別家廟，三年去鄉國。旅歌屢彈鋏，歸問時裂帛。
常羡蓽門翁，所思惟歲稔。遙知松月曙，尚在山窗寢。蘭氣入幽簾，禽言傍孤枕。晨興步岩徑，更酌寒泉飲。
遐想涪陵岸，山花半已殘。人心何以遣，天步正艱難。鳥聽黃袍小，城臨白帝寒。應知窗下夢，日日到江干。
賈生流寓日，揚子寂寥時。在物多相背，唯君獨見思。漁為江上曲，雪作郢中詞。忽枉兼金訊，長懷伐木詩。
歸舟同不繫，纖草剩忘憂。禁掖曾通籍，江城舊列侯。暮帆依夏口，春雨夢荊州。何日朝雲陛，隨君拜冕旒。
還失禮官求，花時出雍州。一生為遠客，幾處未曾游。故疾江南雨，單衣薊北秋。茫茫數年事，今日淚俱流。
羽衛離丹闕，金軒赴泰壇。珠旗明月色，玉珮曉霜寒。黼黻龍衣備，琮璜寶器完。百神將受職，宗社保長安。
山帶金名遠，樓台壓翠層。魚龍光照像，風浪影搖燈。檻外揚州樹，船通建業僧。塵埃何所到，青石坐如冰。
白髮放櫜鞬，梁王愛舊全。竹籬江畔宅，梅雨病中天。時奉登樓宴，閒修上水船。邑人興謗易，莫遣鶴支錢。
摻袂向江頭，朝宗勢未休。何人乘桂楫，之子過揚州。颯颯翹沙雁，漂漂逐浪鷗。欲知離別恨，半是淚和流。
當歡須且歡，過後買應難。歲去停燈守，花開把火看。狂來欺酒淺，愁盡覺天寬。次第頭皆白，齊年人已殘。
綺筵移暮景，紫閣引宵煙。隔棟歌塵合，分階舞影連。聲流三處管，響亂一重弦。不似秦樓上，吹簫空學仙。
一戰偶不捷，東歸計未空。還攜故書劍，去謁舊英雄。楚雪連吳樹，西江正北風。男兒藝若是，會合值明公。
四月深澗底，桃花方欲然。寧知地勢下，遂使春風偏。此意頗堪惜，無言誰為傳。過時君未賞，空媚幽林前。
風景清明後，雲山睥睨前。百花如舊日，萬井出新煙。草色無空地，江流合遠天。長安在何處，遙指夕陽邊。
萬木秋霖後，孤山夕照余。田園無歲計，寒近憶樵漁。亭樹霜霰滿，野塘鳧鳥多。蕙蘭不可折，楚老徒悲歌。
水容侵古岸，峰影度青蘋。廟竹唯聞鳥，江帆不見人。雀聲花外暝，客思柳邊春。別恨轉難盡，行行汀草新。
非君惜鸞殿，非妾妒蛾眉。薄命由驕虜，無情是畫師。嫁來胡地惡，不併漢宮時。心苦無聊賴，何堪上馬辭。
不放生纖草，從教遍綠苔。還防長者至，未著牡丹栽。蛺蝶空飛過，鶺鴒時下來。南鄰折芳子，到此寂寥回。
老僧真古畫，閒坐語中聽。識病方書聖，諳山草木靈。人來多施藥，願滿不持經。相伴尋溪竹，秋苔襪履青。
度門能不訪，冒雪屢西東。已想人如玉，遙憐馬似驄。乍迷金谷路，稍變上陽宮。還比相思意，紛紛正滿空。
一飯仍難受，依仁況一年。終期身可報，不擬骨空鎸。城晚風高角，江春浪起船。同來棲止地，獨去塞鴻前。
乘爾亦已久，天寒關塞深。塵中老儘力，歲晚病傷心。毛骨豈殊眾，馴良猶至今。物微意不淺，感動一沉吟。
喬木帶涼蟬，來吟暑雨天。不離高枕上，似宿遠山邊。簟冷窗中月，茶香竹裡泉。吾廬近溪島，憶別動經年。
阮籍蓬池上，孤韻竹林才。巨源從吏道，正擁使車來。相逢且交臂，相命且銜杯。醉後長歌畢，餘聲繞吹台。
閟宮凌紫微，芳草閉閒扉。帝子復何在，王孫游不歸。春風鳴玉珮，暮雨拂靈衣。豈但湘江口，能令懷二妃。
膚愉吳都姝，眷戀便殿宴。逡巡新春人，轉面見戰箭。紅櫳通東風，翠珥醉易墜。平明兵盈城，棄置遂至地。
東風春未足，試望秦城曲。青草狀寒蕪，黃花似秋菊。壯將歡共去，老與悲相逐。獨作游社人，暮過威輦宿。
高樓晴見水，楚色靄相和。野極空如練，天遙不辨波。永無人跡到，時有鳥行過。況是蒼茫外，殘陽照最多。
首夏別京輔，杪秋滯三河。沉沉蓬萊閣，日夕鄉思多。霜剪涼階蕙，風捎幽渚荷。歲芳坐淪歇，感此式微歌。
路岐知不盡，離別自無窮。行客心方切，主人樽未空。楚檣收月下，江樹在潮中。人各還家去，還家慶不同。
更沽淇上酒，還泛驛前舟。為惜故人去，復憐嘶馬愁。雲山行處合，風雨興中秋。此路無知己，明珠莫暗投。
漠漠窮塵地，蕭蕭古樹林。臉濃花自發，眉恨柳長深。夜月人何待，春風鳥為吟。不知誰共穴，徒願結同心。
江月光于水，高樓思殺人。天邊長作客，老去一沾巾。玉露團清影，銀河沒半輪。誰家挑錦字，滅燭翠眉顰。
霏微著草樹，漸布與階平。遠近如空色，飄颺無落聲。飛鴉疑翅重，去馬覺蹄輕。遙想故山下，樵夫應滯行。
改序念芳辰，煩襟倦日永。夏木已成陰，公門晝恆靜。長風始飄閣，疊雲才吐嶺。坐想離居人，還當惜徂景。
昨來送君處，亦是九衢中。此日慇勤別，前時寂寞同。鳥啼寒食雨，花落暮春風。向晚離人起，筵收樽未空。
莫將鉛粉匣，不用鏡花光。一去邊城路，何情更畫妝。影銷胡地月，衣盡漢宮香。妾死非關命，都緣怨斷腸。
征馬漢江頭，逢君上蔡游。野橋經亥市，山路過申州。僻地人行澀，荒林虎跡稠。慇勤話新守，生物賴諸侯。
披衣未冠櫛，晨起入前林。宿露殘花氣，朝光新葉陰。傍松人跡少，隔竹鳥聲深。閒倚小橋立，傾頭時一吟。
家資是何物，積帙列梁梠。高齋曉開卷，獨共聖人語。英賢雖異世，自古心相許。案頭見蠹魚，猶勝凡儔侶。
賤妾如桃李，君王若歲時。秋風一已勁，搖落不勝悲。寂寂蒼苔滿，沉沉綠草滋。榮華非此日，指輦競何辭。
霽月光如練，盈庭復滿池。秋深無熱後，夜淺未寒時。露葉團荒菊，風枝落病梨。相思懶相訪，應是各年衰。
庭樹忽已暗，故人那不來。只因厭煩暑，永日坐霜台。官榮多所繫，閒居亦愆期。高閣猶相望，青山欲暮時。
玉輪初滿空，迥出錦城東。相向秦樓鏡，分飛碣石鴻。桂香隨窈窕，珠綴隔玲瓏。不及前秋月，圓輝鳳沼中。
危檻倚山城，風帆檻外行。日生滄海赤，潮落浙江清。秋晚遙峰出，沙干細草平。西陵煙樹色，長見伍員情。
少小別潘郎，嬌羞倚畫堂。有時裁尺素，無事約殘黃。鵲語臨妝鏡，花飛落綉床。相思不解說，明月照空房。
作詩無知音，作不如不作。未逢賡載人，此道終寂寞。有虞今已歿，來者誰為托。朗詠豁心胸，筆與淚俱落。
羽客北山尋，草堂松徑深。養神宗示法，得道不知心。洞戶逢雙履，寥天有一琴。更登玄圃上，仍種杏成林。
苦縣家風在，茅山道錄傳。聊聽驄馬使，卻就紫陽仙。江海生岐路，雲霞入洞天。莫令千歲鶴，飛到草堂前。
渡海登仙籍，還家備漢儀。孤舟無岸泊，萬里有星隨。積水浮魂夢，流年半別離。東風未回日，音信杳難期。
水急愁無地，山深故有雲。那通極目望，又作斷腸分。鄭驛來雖及，燕台哭不聞。猶余遺意在，許刻鎮南勛。
濟江篇已出，書府俸猶貧。積雪商山道，全家楚塞人。大堤逢落日，廣漢望通津。卻別漁潭下，驚鷗那可親。
孤桐秘虛鳴，樸素傳幽真。彷彿弦指外，遂見初古人。意遠風雪苦，時來江山春。高宴未終曲，誰能辨經綸。
不道弓箭字，罷官唯醉眠。何人薦籌策，走馬逐旌旃。陣變孤虛外，功成語笑前。從今巂州路，無復有烽煙。
積雪臨階夜，重裘對酒時。中丞違沈約，才子送丘遲。一路三江上，孤舟萬里期。辰州佳興在，他日寄新詩。
舜欲省蠻陬，南巡非逸游。九江沉白日，二女泣滄洲。目極楚雲斷，恨深湘水流。至今聞鼓瑟，咽絶不勝愁。
莫辭還作吏，且喜速回車。留醉悲殘歲，含情寄遠書。共看衰老近，轉覺宦名虛。遙想清溪畔，幽人得自如。
誰人不譴謫，君去獨堪傷。長子家無弟，慈親老在堂。驚魂隨驛吏，冒暑向炎方。未到猿啼處，參差已斷腸。
鶴唳蒹葭曉，中流見楚城。浪清風乍息，山白月猶明。廢路開荒木，歸人種古營。懸聞正訛俗，邴曼更知名。
佳句應無敵，貞心不有猜。慚為丈人行，怯見後生才。泛舸貪斜月，浮橈值早梅。綠楊新過雨，芳草待君來。
浩渺浸雲根，煙嵐沒遠村。鳥歸沙有跡，帆過浪無痕。望水知柔性，看山欲倦魂。縱情猶未已，回馬欲黃昏。
下驛窮交日，昌亭旅食年。相知何用早，懷抱即依然。浦樓低晚照，鄉路隔風煙。去去如何道，長安在日邊。
梅實迎時雨，蒼茫值晚春。愁深楚猿夜，夢斷越鷄晨。海霧連南極，江雲暗北津。素衣今盡化，非為帝京塵。
秋來不復眠，但覺思悠然。菊色慾經露，蟲聲漸替蟬。詩情生酒裡，心事在山邊。舊裡無因到，西風又一年。
委檐方滴滴，沾紅復灑綠。醉聽乍朦朧，愁聞多斷續。始兼泉向細，稍雜更聲促。百慮自縈心，況有人如玉。
天際卓寒青，舟中望晚晴。十年關夢寐，此日向崢嶸。巨石凌空黑，飛泉照夜明。終當躡孤頂，坐看白雲生。
北鄰有幽竹，潛筠穿我廬。往來地已密，心樂道者居。殘花回往節，輕條蔭夏初。聞鐘北窗起，嘯傲永日餘。
掃庭秋漏滴，接話貴忘眠。靜夜人相語，低枝鳥暗遷。星圍南極定，月照斷河連。後會花宮子，應開石上禪。
茅舍何寥落，門庭長綠蕪。貧來賣書劍，病起憶江湖。對枕暮山碧，伴吟涼月孤。前賢多晚達，莫嘆有霜須。
遊子喜鄉遠，非吾憶歸廬。誰知奔他山，自欲早旋車。朝賞暮已足，圖歸願無餘。當期附鵬翼，未偶方躊躇。
楊花驚滿路，面市忽狂風。驟下搖蘭葉，輕飛集竹叢。欲將瓊樹比，不共玉人同。獨望徽之棹，青山在雪中。
葉縣郎官宰，周南太史公。神仙才有數，流落意無窮。驥病思偏秣，鷹愁怕苦籠。看君用高義，恥與萬人同。
披霞戴鹿胎，歲月不能催。飯把琪花煮，衣將藕葉裁。鶴從歸日養，松是小時栽。往往樵人見，溪邊洗藥來。
宋公舊池館，零落守陽阿。枉道祗從入，吟詩許更過。淹留問耆老，寂寞向山河。更識將軍樹，悲風日暮多。
滄海去未得，倚舟聊問津。生靈寇盜盡，方鎮改更貧。夢裡舊行處，眼前新貴人。從來事如此，君莫獨沾巾。
寂寞人偏重，無心愧牡丹。秋風凋不得，流水泛應難。怪石縱教遍，幽庭一任盤。若逢公子顧，重疊是朱欄。
萬方資以化，交泰屬昇平。易從業惟簡，得一道斯寧。具儀光玉帛，送舞變咸英。黍稷良非貴，明德信惟馨。
野客愁來日，山房木落中。微風生夜半，積雨向秋終。證道方離法，安禪不住空。迷途將覺路，語默見西東。
閒吟芍藥詩，惆望久嚬眉。盼眄回眸遠，纖衫整髻遲。重尋春晝夢，笑把淺花枝。小市長陵住，非郎誰得知。
桐柏膺新命，芝蘭惜舊遊。鳴皋夜鶴在，遷木早鶯求。傳擁淮源路，尊空灞水流。落花紛送遠，春色引離憂。
槍旗封蜀茗，圓潔制鮫綃。好客分烹煮，青蠅避動搖。陸生誇妙法，班女恨涼飆。多謝崔居士，相思寄寂寥。
平生白雲意，疲苶愧為雄。君王謬殊寵，旌節此從戎。挼繩當系虜，單馬豈邀功。孤劍將何托，長謡塞上風。
斜廊連綺閣，初月照宵幃。塞冷鴻飛疾，園秋蟬噪遲。露結林疏葉，寒輕菊吐滋。愁心逢此節，長嘆獨含悲。
春華歸柳樹，俯景落蓂枝。置驛銅街右，開筵玉浦陲。林煙含障密，竹雨帶珠危。興闌巾倒戴，山公下習池。
已是鴻來日，堪驚卻背秦。天遙三楚樹，路遠兩河人。旅夢難歸隱，吟魂不在身。霜台欹冠豸，賴許往來頻。
幽寺在岩中，行唯一徑通。客吟孤嶠月，蟬噪數枝風。秋色生苔砌，泉聲入梵宮。吾師修道處，不與世間同。
夜靜群動息，翩翩一雁歸。清音天際遠，寒影月中微。何處雲同宿，長空雪共飛。陽和常借便，免與素心違。
重輪始發祥，齒冑方興學。冥然升紫府，鏗爾薦清樂。奠斝致馨香，在庭紛羽籥。禮成神既醉，彷彿緱山鶴。
山翁來帝裡，不肯住多時。塵土衣裳重，腥膻仆隷饑。林中愁不到，城外老應遲。喧寂一為別，相逢未有期。
欲出心還懶，閒吟繞寢床。道書蟲食盡，酒律客偷將。愁至為多病，貧來減得狂。見君何所似，如熱得清涼。
晨起秋齋冷，蕭條稱病容。清風兩窗竹，白露一庭松。阮籍謀身拙，嵇康向事慵。生涯別有處，浩氣在心胸。
鳴泉隔翠微，千里到柴扉。地勝人無慾，林昏虎有威。澗苔侵客屨，山雪入禪衣。桂樹芳陰在，還期歲晏歸。
唼藻滄江遠，銜蘆紫塞長。霧深迷曉景，風急斷秋行。陣照通宵月，書封幾夜霜。無復能鳴分，空知愧稻粱。
仙子東南秀，泠然善馭風。笙歌五雲裡，天地一壺中。受籙金華洞，焚香玉帝宮。我來君閉戶，應是向崆峒。
蟬韻極清切，始聞何處悲。人含不平意，景值欲秋時。此歲方晼晚，誰家無別離。君言催我老，已是去年詩。
曉立侍爐煙，夜歸蓬蓽眠。露華明菊上，螢影滅燈前。清漏和砧疊，棲禽與葉連。高人來此宿，為似在山顛。
江楓日搖落，轉愛寒潭靜。水色淡如空，山光復相映。人閒流更慢，魚戲波難定。楚客往來多，偏知白鷗性。
已落關東葉，空懸浙右心。寒燈隨故病，伏雨接秋霖。客話曾誰和，蟲聲少我吟。蒹葭半波水，夜夜宿邊禽。
身向閒中老，生涯本豁然。草堂山水下，漁艇鳥花邊。窺井猿兼鹿，啼林鳥雜蟬。何時人事了，依此亦高眠。
白玉若無玷，花顏須及時。國色久在室，良媒亦生疑。鴉鬟未成髻，鸞鏡徒相知。翻慚效顰者，卻笑從人遲。
聞罷城中講，來安頂上禪。夜燈明石室，清磬出岩泉。欲訪慚多事，相思恨隔年。終期息塵慮，接話虎溪邊。
渚宮無限客，相見獨相親。長路皆同病，無言似一身。歲寒唯愛竹，憔悴不堪春。細與知音說，攻文恐誤人。
紫宸歡每洽，紺殿法初隆。菊泛延齡酒，蘭吹解慍風。咸英調正樂，香梵遍秋空。臨幸浮天瑞，重陽日再中。
賦分多情客，經年去國心。疏鐘寒郭晚，密雪水亭深。影迥鴻投渚，聲愁雀噪林。他鄉一尊酒，獨坐不成斟。
傳聞有象床，疇昔獻君王。玳瑁千金起，珊瑚七寶妝。桂筵含柏馥，蘭席拂沉香。願奉羅帷夜，長乘秋月光。
漢章雖約法，秦律已除名。謗遠人多惑，官微不自明。霜風先獨樹，瘴雨失荒城。疇昔長沙事，三年召賈生。
煙翠三秋色，波濤萬古痕。削成青玉片，截斷碧雲根。風氣通岩穴，苔文護洞門。三峰具體小，應是華山孫。
靜愛青苔院，深宜白鬢翁。貌將松共瘦，心與竹俱空。暖有低檐日，春多颺幕風。平生閒境界，盡在五言中。
初日照楊柳，玉樓含翠陰。啼春獨鳥思，望遠佳人心。幽怨貯瑤瑟，韶光凝碧林。所思曾不見，芳草意空深。
蒼茫明月上，夜久光如積。野幕冷胡霜，關樓宿邊客。隴頭秋露暗，磧外寒沙白。唯有故鄉人，沾裳此聞笛。
玉顏生漢渚，湯沐榮天女。金縷化邙塵，哀榮感路人。鳳凰曾作伴，螻蟻忽為親。疇日成蹊處，穠華不復春。
下嫁戎庭遠，和親漢禮優。笳聲出虜塞，簫曲背秦樓。貴主悲黃鶴，徵人怨紫騮。皇情眷億兆，割念俯懷柔。
瓶鉢鎮隨腰，怡然處寂寥。門禪從北祖，僧格似南朝。性近徒相許，緣多愧未銷。何傳能法慧，此岸要津橋。
久住空林下，長齋耳目清。蒲團借客坐，石磹甃人行。似鶴難知性，因山強號名。時聞衣袖裡，暗掐念珠聲。
何處成吾道，經年遠路中。客心猶向北，河水自歸東。古戍飄殘角，疏林振夕風。輕舟難載月，那與故人同。
年年五湖上，厭見五湖春。長醉非關酒，多愁不為貧。山川迷道路，伊洛困風塵。今日扁舟別，俱為滄海人。
十里山村道，千峰櫟樹林。霜濃竹枝亞，歲晚荻花深。草市多樵客，漁家足水禽。幽居雖可羡，無那子牟心。
紫府靜沈沈，松軒思別琴。水流寧有意，雲泛本無心。錦洞桃花遠，青山竹葉深。不因時賣藥，何路更相尋。
重嘆梅花落，非關塞笛悲。論文叨接萼，末曲愧吹篪。枝逐清風動，香因白雪知。陶鈞敷左悌，更賦邵公詩。
一片蒼梧意，氤氳生棟樑。下簾山足暗，開戶日添光。偏使衣裘潤，能令枕簟涼。無心伴行雨，何必夢荊王。
秋思朝來起，侵人暑稍微。曉眠離北戶，午飯尚生衣。山靜雲初白，枝高果漸稀。聞君家海上，莫與燕同歸。
漢家招秀士，峴上送君行。萬里見秋色，兩河傷遠情。王師出西鎬，虜寇避東平。天府登名後，回看楚水清。
東南倚蓋卑，維岳資柱石。前當祝融居，上拂朱鳥翮。青冥結精氣，磅礴宣地脈。還聞膚寸陰，能致彌天澤。
大名將起魏，良史更逢遷。驛騎朝丹闕，關亭望紫煙。西京春色近，東觀物華偏。早赴王正月，揮毫記首年。
子陵棲遁處，堪系野人心。溪水浸山影，嵐煙向竹陰。忘機看白日，留客醉瑤琴。愛此多詩興，歸來步步吟。
絶域陽關道，胡沙與塞塵。三春時有雁，萬里少行人。苜蓿隨天馬，葡萄逐漢臣。當令外國懼，不敢覓和親。
伯陽遺妙旨，杳杳與冥冥。說即非難說，行還不易行。藥中迷九轉，心外覓長生。畢竟荒原上，一盤蒿隴平。
少年學騎射，勇冠并州兒。直愛出身早，邊功沙漠垂。戎鞭腰下插，羌笛雪中吹。膂力今應盡，將軍猶未知。
卻憶東溪日，同年事魯儒。僧房閒共宿，酒肆醉相扶。天畔雙旌貴，山中病客孤。無謀還有計，春谷種桑榆。
鑿門初奉律，仗戰始臨戎。振鱗方躍浪，騁翼正凌風。未展六奇術，先虧一簣功。防身豈乏智，殉命有餘忠。
閒賞步易遠，野吟聲自高。路無人到跡，林有鶴遺毛。物外趣都別，塵中心枉勞。沿溪收墮果，坐石喚饑猱。
乞還方未遂，日夕望雲林。況復逢青草，何妨問此心。閉門公務散，枉策故情深。遙夜他鄉宿，同君梁甫吟。
朝從紫禁歸，暮出青門去。勿言城東陌，便是江南路。揚鞭簇車馬，揮手辭親故。我生本無鄉，心安是歸處。
滿國賞芳辰，飛蹄復走輪。好花皆折盡，明日恐無春。鳥避連雲幄，魚驚遠浪塵。如何當此節，獨自作愁人。
何地早芳菲，宛在長門殿。夭桃色若綬，穠李光如練。啼鳥弄花疏，遊蜂飲香遍。嘆息春風起，飄零君不見。
欲食不敢食，合棲猶未棲。聞風亦驚過，避繳恨飛低。水闊緣湘困，雲寒過磧迷。悲鳴感人意，不見夜烏啼。
一從雲水住，曾不下西岑。落木孤猿在，秋庭積霧深。泉流通井脈，蟲響出牆陰。夜靜溪聲徹，寒燈尚獨吟。
山水開精舍，琴歌列梵筵。人疑白樓賞，地似竹林禪。對戶池光亂，交軒岩翠連。色空今已寂，乘月弄澄泉。
物外真何事，幽廊步不窮。一燈心法在，三世影堂空。山果青苔上，寒蟬落葉中。歸來還閉閣，棠樹幾秋風。
塢木殿前空，山河澤國同。鳥閒沙影上，泉落樹陰中。纜舸蒲花水，縈幡柳絮風。翛然方寸地，何事更悲蓬。
初宵飛霰急，竹樹灑干輕。不是知音者，難教愛此聲。漸凌孤燭白，偏激苦心清。堪笑同文友，忘眠坐到明。
虛室晝常掩，心源知悟空。禪庭一雨後，蓮界萬花中。時節流芳暮，人天此會同。不知方便理，何路出樊籠。
遲客疏林下，斜溪小艇通。野橋連寺月，高竹半樓風。水靜魚吹浪，枝閒鳥下空。數峰相向綠，日夕郡城東。
金笳悲故曲，玉座積深塵。言是邯鄲伎，不易鄴城人。青苔竟埋骨，紅粉自傷神。唯有漳河柳，還向舊營春。
馬上逢寒食，愁中屬暮春。可憐江浦望，不見洛陽人。北極懷明主，南溟作逐臣。故園腸斷處，日夜柳條新。
雙雙紅淚墮，度日暗中啼。雁出居延北，人猶遼海西。向燈垂玉枕，對月灑金閨。不惜羅衣濕，惟愁歸意迷。
返照下層岑，物外狎招尋。蘭徑薰幽珮，槐庭落暗金。谷靜風聲徹，山空月色深。一遣樊籠累，唯餘松桂心。
半似無名位，門當靜處開。人心皆向德，物色不供才。酒興春邊過，軍謀意外來。取名榮相府，卻慮詔書催。
東山懷臥理，南省悵悲翁。共見前途促，何知後會同。莫輕一筵宴，明日半成空。況爾新離闕，思歸迷夢中。
故鄉千里夢，往事萬重悲。小雪沉陰夜，閒窗老病時。獨聞歸去雁，偏詠別來詩。慚愧紅妝女，頻驚兩鬢絲。
生年鶡冠子，嘆世鹿皮翁。眼復幾時暗，耳從前月聾。猿鳴秋淚缺，雀噪晚愁空。黃落驚山樹，呼兒問朔風。
離亭向水開，時候復蒸梅。霹靂燈燭滅，蒹葭風雨來。京關雖共語，海嶠不同回。莫為蒓鱸美，天涯滯爾才。
壽陽南渡口，斂笏見諸侯。五兩楚雲暮，千家淮水秋。開簾對芳草，送客上春洲。請問山中桂，王孫幾度游。
夜學曉未休，苦吟神鬼愁。如何不自閒，心與身為讎。死辱片時痛，生辱長年羞。清桂無直枝，碧江思舊遊。
城高不可下，永日一登臨。曲檻涼飆急，空樓返照深。葦花迷夕棹，梧葉散秋砧。謾作歸田賦，蹉跎歲欲陰。
多君墳在此，令我過悲涼。可惜為人好，剛須被數將。白雲從塚出，秋草為誰荒。不覺頻迴首，西風滿白楊。
泥沙難振拔，誰復問窮通。莫訝提壺贈，家傳枕曲風。成謡獨酌後，深意片言中。不進終無已，應須荀令公。
離亭餞落暉，臘酒減春衣。歲晚煙霞重，川寒雲樹微。戎裝千里至，舊路十年歸。還似汀洲雁，相逢又背飛。
汲井向新月，分流入眾芳。濕花低桂影，翻葉靜泉光。露下添餘潤，蜂驚引暗香。寄言養生客，來此共提筐。
踏碎作賦筆，驅車出上京。離筵俯岐路，四坐半公卿。守命貧難擲，憂身夢數驚。今朝赴知己，休詠苦辛行。
風色忽西轉，坐為千里分。高帆背楚落，寒日逆淮曛。斷燒緣喬木，盤雕隱片雲。鄉關百戰地，歸去始休軍。
搖曳帆在空，清流順歸風。詩因鼓吹髮，酒為劍歌雄。對舞青樓妓，雙鬟白玉童。行雲且莫去，留醉楚王宮。
舊說江陵觀，初疑神化來。空山結雲閣，綺靡隨風回。奈何任一柱，斯焉容眾材。奇功非長世，今餘草露台。
蟬稀蟲唧唧，露重思悠悠。靜者多便夜，豪家不見秋。同歸方欲就，微恙幾時瘳。今日滄江上，何人理釣舟。
平生醉與吟，誰是見君心。上國一歸去，滄江閒至今。鐘繁秋寺近，峰闊晚濤深。疏放長如此，何人長得尋。
分有爭忘得，時來須出山。白雲終許在，清世莫空還。驛樹秋聲健，行衣雨點斑。明年從月裡，滿握度春關。
落日彌綸地，公才畫省郎。詞驚起草筆，坐引護衣香。雙闕天河近，千門夕漏長。遙知台上宿，不獨有文強。
玉輦移中禁，珠梯覽四禪。重階清漢接，飛竇紫霄懸。綴葉披天藻，吹花散禦筵。無因鑾蹕暇，俱舞鶴林前。
直到群峰下，應無累日程。高車入郡舍，流水出關城。草色田家迥，槐陰府吏迎。還將海沂詠，籍甚漢公卿。
剛有峨嵋念，秋來錫欲飛。會拋湘寺去，便逐蜀帆歸。難世堪言善，閒人合見機。慇勤別諸友，莫厭楚江薇。
弱體鴛鴦薦，啼妝翡翠衾。鴉鳴秋殿曉，人靜禁門深。每憶椒房寵，那堪永巷陰。日驚羅帶緩，非複舊來心。
清曉洞房開，佳人喜燕來。乍疑釵上動，輕似掌中回。暗語臨窗戶，深窺傍鏡檯。新妝正含思，莫拂畫梁埃。
許靖猶覊宦，安仁復悼亡。茲辰聊屬疾，何日免殊方。秋蝶無端麗，寒花只暫香。多情真命薄，容易即迴腸。
雪消冰又釋，景和風復暄。滿庭田地濕，薺葉生牆根。官舍悄無事，日西斜掩門。不開莊老卷，欲與何人言。
瀘北行人絶，雲南信未還。庭前花不掃，門外柳誰攀。坐久銷銀燭，愁多減玉顏。懸心秋夜月，萬里照關山。
不須留薏苡，重遣世人疑。瘴染面如檗，愁熏頭似絲。黃梅住雨外，青草過湖時。今日開湯網，冥飛亦未遲。
夜深草詔罷，霜月淒凜凜。欲臥暖殘杯，燈前相對飲。連鋪青縑被，封置通中枕。彷彿百餘宵，與君同此寢。
再尋招隱地，重會息心期。樵客問歸日，山僧記別時。野雲陰遠甸，秋雨漲前陂。勿謂探形勝，吾今不好奇。
煙淡月濛濛，舟行夜色中。江鋪滿槽水，帆展半檣風。叫曙嗷嗷雁，啼秋唧唧蟲。只應催北客，早作白鬚翁。
迢遞三巴路，覊危萬里身。亂山殘雪夜，孤燭異鄉人。漸與骨肉遠，轉于奴僕親。那堪正飄泊，來日歲華新。
禦輦出明光，乘流泛羽觴。珠胎隨月減，玉漏與年長。寒盡梅猶白，風遲柳未黃。日斜旌騎轉，休氣滿林塘。
舊國無家訪，臨歧亦羡歸。途經百戰後，客過二陵稀。秋草通征騎，寒城背落暉。行當蒙顧問，吳楚歲頻饑。
曉色荒城下，相看秋草時。獨遊無定計，不欲道來期。別處去家遠，愁中驅馬遲。歸人渡煙水，遙映野棠枝。
閏月再重陽，仙輿歷寶坊。帝歌雲稍白，禦酒菊猶黃。風鐸喧行漏，天花拂舞行。豫游多景福，梵宇日生光。
花萼映芳叢，參差間早紅。因風時落砌，雜雨乍浮空。影照鳳池水，香飄鷄樹風。豈不愛攀折，希君懷袖中。
洛京十載別，東林訪舊扉。山河不可望，存沒意多違。時遷跡尚在，同去獨來歸。還見窗中鴿，日暮繞庭飛。
卻足甘為笑，閒居夢杜陵。殘鶯知夏淺，社雨報年登。流麥非關忘，收書獨不能。自然憂曠職，緘此謝良朋。
爭途苦不前，貧病遂連牽。向暮同行客，當秋獨長年。晚花唯有菊，寒葉已無蟬。吏部逢今日，還應瓮下眠。
黯黯秋水寒，至剛非可缺。風胡不出來，攝履人相蔑。縱挺倚天形，誰是躬提挈。願將百煉身，助我王臣節。
徒步隨計吏，辛勤鬢易凋。歸期無定日，鄉思羡回潮。冒雨投前驛，侵星過斷橋。何堪穆陵路，霜葉更瀟瀟。
日薄風景曠，出歸偃前檐。晴雲如擘絮，新月似磨鐮。田野興偶動，衣冠情久厭。吾生可攜手，嘆息歲將淹。
溫谷媚新豐，驪山橫半空。湯池薰水殿，翠木暖煙宮。起疾逾仙藥，無私合聖功。始知堯舜德，心與萬人同。
沿溯非便習，風波厭苦辛。忽聞遷谷鳥，來報五陵春。嶺北回征帆，巴東問故人。桃源何處是，遊子正迷津。
雲勢嶮于峰，金流斷竹風。萬方應望雨，片景欲焚空。毒害芙蓉死，煩蒸瀑布紅。恩多是團扇，出入畫屏中。
君家東海東，君去因秋風。漫漫指鄉路，悠悠如夢中。煙霧積孤島，波濤連太空。冒險當不懼，皇恩措爾躬。
昔聞洞庭水，今上岳陽樓。吳楚東南坼，乾坤日夜浮。親朋無一字，老病有孤舟。戎馬關山北，憑軒涕泗流。
夫子不自炫，世人知者稀。來傾阮氏酒，去著老萊衣。渭北草新出，關東花欲飛。楚王猶自惑，宋玉且將歸。
嘗聞一粒功，足以反衰容。方寸如不達，此生安可逢。寄書時態盡，憶語道情濃。爭得攜巾屨，同歸鳥外峰。
池榭愜幽獨，狂吟學解嘲。露荷香自在，風竹冷相敲。喪志嫌孤宦，忘機愛澹交。仙山如有分，必擬訪三茅。
妾本懷春女，春愁不自任。迷魂隨鳳客，嬌思入琴心。托援交情重，當壚酌意深。誰家有夫婿，作賦得黃金。
風塵奈汝何，終日獨波波。親老無官養，家貧在外多。醉眼輕白髮，春夢渡黃河。相去關城近，何時更肯過。
秋盡角聲苦，逢人唯荷戈。城池向隴少，岐路出關多。雁遠行垂地，烽高影入河。仍聞黑山寇，又覓漢家和。
人言壽春遠，此去先秋到。孤客小翼舟，諸生高翅帽。淮風生竹簟，楚雨移茶灶。若在八公山，題詩一相報。
暫屈文為吏，聊將祿代耕。金陵且不遠，山水復多名。楚塞因高出，寒潮入夜生。離心逐春草，直到建康城。
已任時命去，亦從歲月除。中心一調伏，外累盡空虛。名宦意已矣，林泉計何如。擬近東林寺，溪邊結一廬。
五陵豪客多，買酒黃金盞。醉下酒家樓，美人雙翠幰。揮劍邯鄲市，走馬梁王苑。樂事殊未央，年華已雲晚。
迢迢芳園樹，列映清池曲。對此傷人心，還如故時綠。風條灑餘靄，露葉承新旭。佳人不再攀，下有往來躅。
寂寞蓬蒿徑，喧喧湫隘廬。屢隆長者轍，時引故人車。孟母遷鄰罷，將軍辭第初。誰憐草玄處，獨對一床書。
徒勞悲喪亂，自古戒繁華。落日狐兔徑，近年公相家。可悲聞玉笛，不見走香車。寂寞牆匡裡，春陰挫杏花。
多君有奇略，投筆佐元戎。已佩郎官印，兼乘御史驄。使星隨驛騎，歸路有秋風。莫道無書札，他年懷袖空。
趨馳早晚休，一歲又殘秋。若只如今日，何難至白頭。滄波歸處遠，旅食尚邊愁。賴見前賢說，窮通不自由。
抱琴為傲吏，孤棹復南行。幾度秋江水，皆添白雪聲。佳期來客夢，幽思緩王程。佐牧無勞問，心和政自平。
令終歸故里，末歲道如初。舊友誰為志，清風豈易書。雨墳生野蕨，鄉奠釣江魚。獨夜吟還泣，前年伴直廬。
自為洛陽客，夫子吾知音。盡義能下士，時人無此心。奈何離居夜，巢鳥悲空林。愁坐至月上，復聞南鄰砧。
狂霖昏悲吟，瘦桂對病臥。檐虛能彯斜，舍蠹易漏破。宵愁將琴攻，晝悶用睡過。堆書仍傾觴，富貴未換個。
逢君自鄉至，雪涕問田園。幾處生喬木，誰家在舊村。山峰橫二室，水色映千門。愁見游從處，如今花正繁。
上善湛然秋，恩波洽帝猷。謾言生險浪，豈爽見安流。泛去星槎遠，澄來月練浮。滔滔對離酌，入洛稱仙舟。
梓澤成新致，金丹有舊情。掛冠朝睡足，隱幾暮江清。藥圃分輕綠，松窗起細聲。養高寧厭病，默坐對諸生。
相識少相知，與君俱已衰。笙鏞新宅第，岐路古山陂。學道功難就，為儒事本遲。惟當與漁者，終老遂其私。
煩暑鬱未退，涼飆潛已起。寒溫與盛衰，遞相為表裡。蕭蕭秋林下，一葉忽先委。勿言微搖落，搖落從此始。
官散有閒情，登樓步稍輕。窗雲帶雨氣，林鳥雜人聲。曉日襟前度，微風酒上生。城中會難得，掃壁各書名。
鄉關渺天末，引領悵懷歸。覊旅久淫滯，物色屢芳菲。稍覺私意盡，行看蓬鬢衰。如何千里外，佇立沾裳衣。
隱豹深愁雨，潛龍故起雲。泥多仍徑曲，心醉阻賢群。忍待江山麗，還披鮑謝文。高樓憶疏豁，秋興坐氛氳。
禪意歸心急，山深定易安。清貧修道苦，孝友別家難。雪路侵溪轉，花宮映岳看。到時瞻塔暮，松月向人寒。
到此絶車輪，萋萋草樹春。青山如有利，白石亦成塵。水闊應無路，松深不見人。如知巢與許，千載跡猶新。
東吳有賦客，願識陽台仙。彩毫飛白雲，不減郢中篇。楚水五月浪，輕舟入暮煙。巫雲多感夢，桂楫早迴旋。
故人荊府掾，尚有柏台威。移職自樊衍，芳聲聞帝畿。昔余臥林巷，載酒過柴扉。松菊無時賞，鄉園欲懶歸。
江水長流地，山雲薄暮時。寒花隱亂草，宿鳥擇深枝。舊國見何日，高秋心苦悲。人生不再好，鬢髮白成絲。
藤屨兼閩竹，吟行一水傍。樹涼蟬不少，溪斷路多荒。燒岳陰風起，田家濁酒香。登高吟更苦，微月出蒼茫。
圓潭寫流月，晴明涵萬象。仙翁何時還，綠水空蕩漾。涼哉草木腓，白露沾人衣。猶醉空山裡，時聞笙鶴飛。
寂寂春將老，閒人強自歡。迎風鶯語澀，帶雨蝶飛難。傍砌木初長，眠花景漸闌。臨軒平目望，情思若為寬。
此生何處遂，屑屑復悠悠。舊國歸無計，他鄉夢亦愁。飛塵長滿眼，衰發暗添頭。章句非經濟，終難動五侯。
胡馬大宛名，鋒棱瘦骨成。竹批雙耳峻，風入四蹄輕。所向無空闊，真堪托死生。驍騰有如此，萬里可橫行。
夕到玉京寢，窅冥雲漢低。魂交仙室蝶，曙聽羽人鷄。滴瀝花上露，清泠松下谿。明當訪真隱，揮手入無倪。
青玉紫騮鞍，驕多影屢盤。荷君能剪拂，躞蹀噴桑乾。踠足追奔易，長鳴遇賞難。摐金一萬里，霜露不辭寒。
水南秋一半，風景未蕭條。皂蓋回沙苑，藍輿上洛橋。閒嘗黃菊酒，醉唱紫芝謡。稱意那勞問，請錢不早朝。
人生當貴盛，修德可延之。不慮有今日，爭教無破時。蘚斑題字壁，花髮帶巢枝。何況蒿原上，荒墳與折碑。
濯志俱高潔，儒科慕冉顏。家辭臨水郡，雨到讀書山。棲鳥棕花上，聲鐘礫閣間。寂寥窗戶外，時見一舟還。
曉景山河爽，閒居巷陌清。已能消滯念，兼得散余酲。汲水人初起，回燈燕暫驚。放懷殊未足，圓隙已塵生。
雪後江上去，風光故國新。清渾天氣曉，綠動浪花春。勸酒提壺鳥，乘舟震澤人。誰知滄海月，取桂卻來秦。
月月勢皆圓，中秋朗最偏。萬方期一夕，到曉是經年。影蔽星芒盡，光分物狀全。惟應苦吟者，目斷向遙天。
貝闕寒流徹，玉輪秋浪清。圖雲錦色淨，寫月練花明。泛曲鵾弦動，隨軒鳳轄驚。唯當禦溝上，淒斷送歸情。
君行登隴上，妾夢在閨中。玉箸千行落，銀床一半空。綺席春眠覺，紗窗曉望迷。朦朧殘夢裡，猶自在遼西。
喜聞三字耗，閒客是陪游。白鳥閒疏索，青山日滯留。琴如高韻稱，詩愧逸才酬。更勉匡君志，論思在獻謀。
莫話邊庭事，心摧不欲聞。數年家隴地，舍弟歿胡軍。每念支離苦，常嗟骨肉分。急難何日見，遙哭隴西雲。
倦枕欲徐行，開簾秋月明。手便筇杖冷，頭喜葛巾輕。綠草前侵水，黃花半上城。虛消此塵景，不見十年兄。
戍路少人蹤，邊煙淡復濃。詩寧寫別恨，酒不上離容。燕拂沙河柳，鴉高石窟鐘。悠然一暌阻，山疊虜雲重。
為郎不入朝，自是赴嘉招。豸角初離首，金章已在腰。劍橫陰綠野，棧響近丹霄。迎驛應相續，懸愁去路遙。
鹿群多此住，因構白雲楣。待侶傍花久，引麛穿竹遲。經時掊玉澗，盡日嗅金芝。為在石窗下，成仙自不知。
南陽郭門外，桑下麥青青。行子去未已，春鳩鳴不停。秦商邈既遠，湖海浩將經。孰忍生以戚，吾其寄余齡。
遙禮前朝塔，微聞後夜鐘。人間第四祖，雲裡一雙峰。積雨封苔徑，多年亞石松。傳心不傳法，誰可繼高蹤。
月照臨官渡，鄉情獨浩然。鳥棲彭蠡樹，月上建昌船。市散漁翁醉，樓深賈客眠。隔江何處笛，吹斷綠楊煙。
西京安穩未，不見一人來。臘日巴江曲，山花已自開。盈盈當雪杏，艷艷待春梅。直苦風塵暗，誰憂容鬢催。
塞垣通碣石，虜障抵祁連。相思在萬里，明月正孤懸。影移金岫北，光斷玉門前。寄書謝中婦，時看鴻雁天。
細雨未成霖，垂簾但覺陰。唯看上砌濕，不遣入檐深。度隙沾霜簡，因風潤綺琴。須移戶外屨，檐溜夜相侵。
都無色可並，不奈此香何。瑤席乘涼設，金覊落晚過。回衾燈照綺，渡襪水沾羅。預想前秋別，離居夢棹歌。
憔悴年來甚，蕭條益自傷。風威侵病骨，雨氣咽愁腸。夜鼎唯煎藥，朝髭半染霜。前緣竟何似，誰與問空王。
泉來從絶壑，亭敞在中流。竹密無空岸，松長可絆舟。蟪蛄潭上夜，河漢島前秋。異夕期新漲，攜琴卻此游。
鑿彼碧岩下，恰應深二尺。泥易帶雲根，燒難礙石脈。初能燥金餅，漸見干瓊液。九里共杉林，相望在山側。
西掖持醇酒，東山就白雲。開軒綠池映，命席紫蘭芬。舞度花為伴，鶯來管作群。太平多樂事，春物共氛氳。
軋軋推危轍，聽鷄獨早行。風吹宿靄散，月照華山明。白首東西客，黃河晝夜清。相逢皆有事，唯我是閒情。
為儒逢世亂，吾道欲何之。學劍已應晚，歸山今又遲。故人三載別，明月兩鄉悲。惆悵滄江上，星星鬢有絲。
微俸還同請，唯君獨自閒。地偏無驛路，藥賤管仙山。月色生松裡，泉聲在石間。吟詩復飲酒，何事更相關。
南望廬陵郡，山連五嶺長。吾君憐遠俗，從事輟名郎。移戶多無土，春蠶不滿筐。惟應勞贊畫，溪峒況強梁。
燃燈朝復夕，漸作長年身。紫閣未歸日，青門又見春。掩關寒過盡，開定草生新。自有林中趣，誰驚歲去頻。
受謫因廷諫，茲行不出關。直廬辭玉陛，上馬向仙山。地古桑麻廣，城偏仆禦閒。縣齋高枕臥，猶夢犯天顏。
清迥江城月，流光萬里同。所思如夢裡，相望在庭中。皎潔青苔露，蕭條黃葉風。含情不得語，頻使桂華同。
千燈有宿因，長老許相親。夜永樓台雨，更深江海人。勞生無了日，妄念起微塵。不是真如理，何門靜此身。
天下方多事，逢君得話詩。直應吾道在，未覺國風衰。生計吟消日，人情醉過時。雅篇三百首，留作後來師。
英雄典宥州，迢遞苦吟遊。風宿驪山下，月斜灞水流。去時初落葉，回日定非秋。太守攜才子，看鵬百尺樓。
人世拘形跡，別去間山川。豈意靈仙偶，相望亦彌年。夕衣清露濕，晨駕秋風前。臨歡定不住，當為何所牽。
北堂千萬壽，侍奉有光輝。先同稚子舞，更著老萊衣。因為小兒啼，醉倒月下歸。人間無此樂，此樂世中稀。
別離楊柳青，樽酒表丹誠。古道攜琴去，深山見峽迎。暖風花繞樹，秋雨草沿城。自此長江內，無因夜犬驚。
丈夫得寶劍，束髮曾書紳。嗟吁一朝遇，願言千載鄰。心許留家樹，辭直斷佞臣。焉能為繞指，拂拭試時人。
下馬柳陰下，獨上堤上行。故人千萬里，新蟬三兩聲。城中曲江水，江上江陵城。兩地新秋思，應同此日情。
萬疊赤城路，終年遊客稀。朝來送師去，自覺有家非。石淨山光遠，雲深海色微。此詩成亦鄙，為我寫岩扉。
高節諫垣客，白雲居靜坊。馬饑餐落葉，鶴病曬殘陽。野霧昏朝燭，溪箋惹禦香。相招倚蒲壁，論句夜何長。
世故他年別，心期此夜同。千峰孤燭外，片雨一更中。酒客逢山簡，詩人得謝公。自憐驅匹馬，拂曙向關東。
禪外求詩妙，年來鬢已秋。未嘗將一字，容易謁諸侯。掛攀山皆遠，題名石盡幽。敢言梁太子，傍采碧雲流。
游颺下晴空，尋芳到菊叢。帶聲來蕊上，連影在香中。去住沾餘霧，高低順過風。終慚異蝴蝶，不與夢魂通。
愛君茅屋下，向晚水溶溶。試墨書新竹，張琴和古松。坐來聞好鳥，歸去度疏鐘。明日還相見，橋南貰酒醲。
謝舞仍宮柳，高奇世少雙。侍中生不到，園令死須降。班秩通烏府，樽罍奉碧幢。昭王有餘烈，試為禱迷邦。
晚歲俱為郡，新秋各異鄉。燕鴻一聲叫，郢樹盡青蒼。山露侵衣潤，江風捲簟涼。相思如漢水，日夜向潯陽。
漢家征百越，落地喪貔貅。大野朱旗沒，長江赤血流。鬼神尋覆族，宮廟變荒丘。唯有朝台月，千年照戍樓。
溪邊人浣紗，樓下海棠花。極望雖懷土，多情擬置家。前山應象外，此地已天涯。未有銷憂賦，梁王禮欲奢。
持衡出帝畿，星指夜郎飛。神女雲迎馬，荊門雨濕衣。聽猿收淚罷，系雁待書稀。蠻貊雖殊俗，知君肝膽微。
南歸來取別，窮巷坐青苔。一盞薄醨酒，數枝零落梅。潮生楚驛閉，星在越樓開。明日望君處，前臨風月台。
獨有宦遊人，偏驚物候新。雲霞出海曙，梅柳渡江春。淑氣催黃鳥，晴光轉綠蘋。忽聞歌古調，歸思欲沾巾。
薙草開三徑，巢林喜一枝。地寬留種竹，泉淺欲開池。紫閣當疏牖，青松入壞籬。從今安僻陋，蕭相是吾師。
隋堤楊柳煙，孤棹正悠然。蕭寺通淮戍，蕪城枕楚壖。魚鹽橋上市，燈火雨中船。故老青葭岸，先知儒子賢。
紫清人一管，吹在月堂中。雁起雪雲夕，龍吟煙水空。虜塵深漢地，羌思切邊風。試弄陽春曲，西園桃已紅。
素艷擁行舟，清香覆碧流。遠煙分的的，輕浪泛悠悠。雨歇平湖滿，風涼運瀆秋。今朝流詠處，即是白蘋洲。
江上青楓岸，陰陰萬里春。朝辭郢城酒，暮見洞庭人。興比乘舟訪，恩懷倒屣親。想君登舊榭，重喜掃芳塵。
花落水喧喧，端居信晝昏。誰來看山寺，自要掃松門。是事皆能諱，唯詩未懶言。傳聞好時世，亦欲背啼猿。
驛吏滿江城，深仁見此情。士林推玉振，年府薦冰清。為政移風久，承恩就日行。仲容綸綍貴，南巷有光榮。
騮馬照金鞍，轉戰入皋蘭。塞門風稍急，長城水正寒。雪暗鳴珂重，山長噴玉難。不辭橫絶漠，流血幾時干。
故園何處在，零落五湖東。日暮無來客，天寒有去鴻。大河冰徹塞，高岳雪連空。獨夜懸歸思，迢迢永漏中。
身承漢飛將，束髮即言兵。俠少何相問，從來事不平。黃雲斷朔吹，白雪擁沙城。幸應邊書募，橫戈會取名。
昔聞玄度宅，門向會稽峰。君住東湖下，清風繼舊蹤。秋深臨水月，夜半隔山鐘。世故多離別，良宵詎可逢。
山齋方獨往，塵事莫相仍。藍輿辭鞍馬，緇徒換友朋。朝餐唯藥菜，夜伴只紗燈。除卻青衫在，其餘便是僧。
疇昔十年兄，相逢五校營。今宵舉杯酒，隴月見軍城。堠火經陰絶，邊人接曉行。慇勤送書記，強虜幾時平。
淇上風日好，紛紛沿岸多。綠芳幸未歇，氾濫此明波。采蘩憶幽吹，理棹想荊歌。鬱然懷君子，浩曠將如何。
楚塞南行久，秦城北望遙。少年花已過，衰病柳先凋。客淚收回日，鄉心寄落潮。慇勤問春雁，何處是煙霄。
涼風已裊裊，露重木蘭枝。獨上高樓望，行人遠不知。輕寒入洞戶，明月滿秋池。燕去鴻方至，年年是別離。
荊台別路長，密緒分離狀。莫訴杯來促，更籌屢已倡。燭花侵霧暗，瑟調寒風亮。誰念曉帆開，默睇參差浪。
漢水清且廣，江波渺復深。葉舟煙雨夜，之子別離心。汀草結春怨，山雲連暝陰。年年南北淚，今古共沾襟。
金陵風景好，豪士集新亭。舉目山河異，偏傷周顗情。四坐楚囚悲，不憂社稷傾。王公何慷慨，千載仰雄名。
寢門來哭夜，此月小祥初。風意猶憶瑟，螢光乍近書。牆蒿藏宿鳥，池月上鈎魚。徒引相思淚，涓涓東逝余。
舊交此零落，雨泣訪遺塵。劍幾傳好事，池台傷故人。國香蘭已歇，裡樹橘猶新。不見吳中隱，空餘江海濱。
自從居此地，少有事相關。積雨荒鄰圃，秋池照遠山。硯中枯葉落，枕上斷雲閒。野客將禪子，依依偏往還。
荒林四面通，門在野田中。頑仆長如客，貧居未勝蓬。舊綿衣不暖，新草屋多風。唯去山南近，閒親販藥翁。
偶尋鄔府客，同醉習家池。積雪初迷徑，孤雲遂失期。風前勞引領，月下重相思。何必因尊酒，幽心兩自知。
年少一仙官，清羸駕彩鸞。洞宮雲渺渺，花路水漫漫。歲計芝田熟，晨裝月帔寒。遙知小山桂，五馬待邀歡。
叢篁叫寒笛，滿眼塞山青。才子尊前畫，將軍石上銘。獵聲雲外響，戰血雨中腥。苦樂從來事，因君一涕零。
我泛瀟湘浦，君行指塞雲。兩鄉天外隔，一徑渡頭分。雨暗江花老，笳愁隴月曛。不堪來去雁，迢遞思離群。
雙岩瀉一川，十里絶人煙。古廟陰風地，寒鐘暮雨天。沙虛留虎跡，水滑帶龍涎。不及曹溪侶，空林已夜禪。
買得足雲地，新栽藥數窠。峰頭盤一徑，原下注雙河。春寺閒眠久，晴台獨上多。南齋宿雨後，仍許重來麼。
相知有叔卿，訟簡夜彌清。旅泊倦愁臥，堂空聞曙更。風簾搖燭影，秋雨帶蟲聲。歸思那堪說，悠悠限洛城。
塵土長路晚，風煙廢宮秋。相逢立馬語，盡日此橋頭。知君不得意，鬱鬱來西遊。惆悵新豐店，何人識馬周。
六代帝王國，三吳佳麗城。賢人當重寄，天子借高名。巨海一邊靜，長江萬里清。應須救趙策，未肯棄侯嬴。
行子對飛蓬，金鞭指鐵驄。功名萬里外，心事一杯中。虜障燕支北，秦城太白東。離魂莫惆悵，看取寶刀雄。
同城各多故，會面亦稀疏。及道須相別，臨岐恨有餘。梁園飛楚鳥，汴水走淮魚。眾說裁軍檄，陳琳遠不如。
鞍馬軍城外，笙歌祖帳前。乘潮發湓口，帶雪別廬山。暮景牽行色，春寒散醉顏。共嗟炎瘴地，盡室得生還。
深山夜雪晴，坐憶曉山明。讀易罷三卷，彈琴當五更。薜蘿枯有影，岩壑凍無聲。此夕一相望，君應知我誠。
春氣滿林香，春遊不可忘。落花吹欲盡，垂柳折還長。桑女淮南曲，金鞍塞北裝。行行小垂手，日暮渭川陽。
照影翻窗綺，層紋滉額波。絲青迷岸柳，茸綠蘸汀莎。片雪翹饑鷺，孤香卷嫩荷。憑欄堪入畫，時聽竹枝歌。
禪宮分兩地，釋子一為心。入道無來去，清言見古今。江寒池水綠，山暝竹園深。別有中天月，遙遙散夕陰。
支遁初求道，深公笑買山。何如石岩趣，自入戶庭間。苔澗春泉滿，蘿軒夜月閒。能令許玄度，吟臥不知還。
孝女獨垂髮，少年唯一身。無家空托墓，主祭不從人。相弔有行客，起廬無舊鄰。江頭聞哭處，寂寂楚花春。
客路重陽日，登高寄上樓。風煙今令節，台閣古雄州。泛菊聊斟酒，持萸懶插頭。情人共惆悵，良久不同遊。
暮景斜芳殿，年華麗綺宮。寒辭去冬雪，暖帶入春風。階馥舒梅素，盤花捲燭紅。共歡新故歲，迎送一宵中。
陋巷喜陽和，衰顏對酒歌。懶從華髮亂，閒任白雲多。郡簡容垂釣，家貧學弄梭。門前七里瀨，早晚子陵過。
山兄心似我，岸谷亦難交。不見還相憶，來唯添寂寥。茶煙粘衲葉，雲水透蘅茆。因話流年事，斯須不可拋。
明靈光至德，深功掩百神。祥源應節啟，福緒逐年新。萬宇承恩覆，七廟佇恭禋。于茲申至懇，方期遠慶臻。
已謂心苦傷，如何日方永。無人不晝寢，獨坐山中靜。悟澹將遣慮，學空庶遺境。積俗易為侵，愁來複難整。
錦裡煙塵外，江村八九家。圓荷浮小葉，細麥落輕花。卜宅從茲老，為農去國賒。遠慚句漏令，不得問丹砂。
東望故山高，秋歸值小舠。懷中陸績橘，江上伍員濤。好去寧鷄口，加餐及蟹螯。知君思無倦，為我續離騷。
清世詩聲出，誰人得似君。命通須有日，天未喪斯文。楚木寒連寺，修江碧入雲。相思喜相見，庭葉正紛紛。
彩棹浮太液，清觴醉習家。詩情對明月，雲曲拂流霞。煙散龍形淨，波含鳳影斜。安仁動秋興，魚鳥思空賒。
辛勤萬里道，蕭索九秋殘。月照閩中夜，天凝海上寒。王程無地遠，主意在人安。遙寄登樓作，空知行路難。
里仁無外事，徐步一開顏。荊玉收難盡，齊竽喜暫閒。秋風傾菊酒，霽景下蓬山。不用投車轄，甘從倒載還。
賤子來千里，明公去一麾。可能休涕淚，豈獨感恩知。草木窮秋後，山川落照時。如何望故國，驅馬卻遲遲。
重檻構雲端，江城四鬱盤。河流出郭靜，山色對樓寒。浪草侵天白，霜林映日丹。悠然此江思，樹杪幾檣竿。
賀客移星使，絲綸出紫微。手中霜作簡，身上綉為衣。驄馬朝天疾，台烏嚮日飛。親朋皆避路，不是送人稀。
登龍兼折桂，歸去當高車。舊楚楓猶在，前隋柳已疏。月中逢海客，浪裡得鄉書。見說江邊住，知君不厭魚。
樽酒郵亭暮，雲帆驛使歸。野鷗寒不起，川雨凍難飛。吳會家移遍，軒轅夢去稀。姓楊皆足淚，非是強沾衣。
落葉不更息，斷蓬無復歸。飄颻終自異，邂逅暫相依。悄悄深夜語，悠悠寒月輝。誰雲少年別，流淚各沾衣。
八月湖水平，涵虛混太清。氣蒸雲夢澤，波撼岳陽城。欲濟無舟楫，端居恥聖明。坐觀垂釣者，空有羡魚情。
未得忘身法，此身終未安。病腸猶可洗，瘦骨不禁寒。藥少心情餌，經無氣力看。悠悠片雲質，獨對夕陽殘。
暄籥三春謝，炎鐘九夏初。潤浮梅雨夕，涼散麥風餘。葉暗庭幃滿，花殘院錦疏。勝情多賞托，尊酒狎林箊。
手中青銅鏡，照我少年時。衰颯一如此，清光難復持。欲令孤月掩，從遣半心疑。縱使逢人見，猶勝自見悲。
妾住越城南，離居不自堪。採花驚曙鳥，摘葉喂春蠶。懶結茱萸帶，愁安玳瑁簪。待君消瘦盡，日暮碧江潭。
乞雨女郎魂，炰羞潔且繁。廟開鼯鼠叫，神降越巫言。旱氣期銷蕩，陰官想駿奔。行看五馬入，蕭颯已隨軒。
笑笑傍溪花，叢叢逐岸斜。朝開川上日，夜發浦中霞。照灼如臨鏡，莑茸勝浣紗。春來武陵道，幾樹落仙家。
太空秋色涼，獨鳥下微陽。三徑池塘靜，六街車馬忙。漸能高酒戶，始是入詩狂。官冷且無事，追陪慎莫忘。
南國無霜霰，連年見物華。青林暗換葉，紅蕊續開花。春去聞山鳥，秋來見海槎。流芳雖可悅，會自泣長沙。
倚杖聊攄望，寒原遠近分。夜來何處火，燒出古人墳。野勢盤空澤，江流合暮雲。殘陽催百鳥，各自著棲群。
區終不下島，島亦不多區。冷格俱無敵，貧根亦似愚。青雲終嘆命，白閣久圍爐。今日成名者，還堪為爾籲。
葉下洞庭初，思君萬里餘。露濃香被冷，月落錦屏虛。欲奏江南曲，貪封薊北書。書中無別意，惟悵久離居。
獨有宦遊人，偏驚物候新。雲霞出海曙，梅柳渡江春。淑氣催黃鳥，晴光照綠蘋。忽聞歌苦調，歸思欲沾巾。
華台陳桂席，密榭宴清真。柏葉猶霜氣，桃花似漢津。青尊照深夕，綠綺映芳春。欲憶相逢後，無言嶺海人。
秋風隕群木，眾草下嚴霜。復問子何如，自言之帝鄉。豈無親所愛，將欲濟時康。握手別征駕，返悲岐路長。
半夜長安雨，燈前越客吟。孤舟行一月，萬水與千岑。島嶼夏雲起，汀洲芳草深。何當折松葉，拂石剡溪陰。
萬里楊柳色，出關隨故人。輕煙覆流水，落日照行塵。積夢江湖闊，憶家兄弟貧。裴回灞亭上，不語共傷春。
日日沖殘熱，相尋入亂蒿。閒中滋味遠，詩裡是非高。碧聳新生竹，紅垂半熟桃。時難未可出，且欲淬豪曹。
家本洞湖上，歲時歸思催。客心徒欲速，江路苦邅回。殘凍因風解，新正度臘開。行看武昌柳，彷彿映樓台。
尋艷復尋香，似閒還似忙。暖煙沈蕙徑，微雨宿花房。書幌輕隨夢，歌樓誤采妝。王孫深屬意，綉入舞衣裳。
事事不求奢，長吟省嘆嗟。無才堪世棄，有句向誰誇。老樹呈秋色，空池浸月華。涼風白露夕，此境屬詩家。
自言婚嫁畢，塵事不關心。老去詩魔在，春來酒病深。山翁期採藥，海月伴鳴琴。多謝維舟處，相留接靜吟。
江海久垂綸，朝衣忽掛身。丹墀初謁帝，白髮免羞人。才愧文章士，名當諫諍臣。空餘薦賢分，不敢負交親。
舊著思玄賦，新編雜擬詩。江庭猶近別，山捨得幽期。嫩割周顒韭，肥烹鮑照葵。飽聞南燭酒，仍及撥醅時。
待價欲要君，山前獨灌園。雖然不識面，要且已消魂。鹿睡紅霞影，泉淋白石門。伊余心更苦，何日共深論。
苦行長不出，清羸最少年。持齋唯一食，講律豈曾眠。避草每移徑，濾蟲還入泉。從來天竺法，到此幾人傳。
世上紅蕉異，因移萬里根。艱難離瘴土，瀟灑入朱門。葉戰青雲韻，花零宿露痕。長安多未識，誰想動吟魂。
墨客鐘張侶，材高吳越珍。千門來謁帝，駟馬去榮親。吏邑沿清洛，鄉山指白蘋。歸期應不遠，當及未央春。
遠近眾心歸，居然占翠微。展經猿識字，聽法虎知非。泉注城池夢，霞生侍衛衣。玄機不可學，何似總無機。
書信來天外，瓊瑤滿匣中。衣冠南渡遠，旌節北門雄。鶴唳華亭月，馬嘶榆塞風。山川幾千里，惟有兩心同。
野興引才子，獨行幽徑遲。雲留下山處，鳥靜出溪時。拙宦不忘隱，歸休常在茲。知音倘相訪，炊黍掃茅茨。
遠守宦情薄，故人書信來。共曾花下別，今獨雪中回。紙尾得新什，眉頭還暫開。此時同雁鶩，池上一徘徊。
旌節臨溪口，寒郊鬥覺暄。紅亭移酒席，畫鷁逗江村。雲帶歌聲颺，風飄舞袖翻。花間催秉燭，川上欲黃昏。
自得中峰住，深林亦閉關。經秋無客到，入夜有僧還。暗澗泉聲小，荒村樹影閒。高窗不可望，星月滿空山。
清泉流眼底，白道倚岩棱。後夜禪初入，前溪樹折冰。南涼來的的，北魏去騰騰。敢把吾師意，密傳門外僧。
何人樹萱草，對此郡齋幽。本是忘憂物，今夕重生憂。叢疏露始滴，芳餘蝶尚留。還思杜陵圃，離披風雨秋。
西陵潮信滿，島嶼入中流。越客依風水，相思南渡頭。寒光生極浦，暮雪映滄洲。何事揚帆去，空驚海上鷗。
蕭灑登山去，龍鍾遇雨回。磴危攀薜荔，石滑踐莓苔。襪污君相謔，鞋穿我自咍。莫欺泥土腳，曾蹋玉階來。
舊鄉無子孫，誰共老青門。迢遞早秋路，別離深夜村。伊流偕行客，岳響答啼猿。去後期招隱，何當復此言。
精舍買金開，流泉繞砌回。芰荷薰講席，松柏映香台。法雨晴飛去，天花晝下來。談玄殊未已，歸騎夕陽催。
湖上奇峰積，山中芳樹春。何知絶世境，來遇賞心人。清舊岩前樂，呦嚶鳥獸馴。靜言觀聽裡，萬法自成輪。
舊山寧要去，此有濯纓泉。曉景松枝覆，秋光月色連。行尋屐齒盡，坐對角巾偏。寂寂幽棲處，無妨請俸錢。
露驚松上鶴，曉色動扶桑。碧浪催人老，紅輪照物忙。世情隨日變，利路與天長。好駕觥船去，陶陶入醉鄉。
朝來已握手，宿別更傷心。灞水行人渡，商山驛路深。故情君且足，謫宦我難任。直道皆如此，誰能淚滿襟。
路闢天光遠，春還月道臨。草濃河畔色，槐結路邊陰。未映君王史，先標冑子襟。經明如可拾，自有致雲心。
在漢信垂功，于唐道更隆。一川留古蹟，多代仰高風。樹折巢墮鳥，階荒草覆蟲。行人過豈少，獨駐夕陽中。
高嶺逼星河，乘輿此日過。野含時雨潤，山雜夏雲多。睿藻光岩穴，宸襟洽薜蘿。悠然小天下，歸路滿笙歌。
八月洞庭秋，瀟湘水北流。還家萬里夢，為客五更愁。不用看書帙，偏宜上酒樓。故人京洛滿，何日復同遊。
世上蒼龍種，人間武帝孫。小來惟射獵，興罷得乾坤。渭水天開苑，咸陽地獻原。英靈殊未已，丁傅漸華軒。
目斷南浦雲，心醉東郊柳。怨別此何時，春芳來已久。與君共時物，盡此盈樽酒。始願今不從，春風戀攜手。
君王嫌妾妒，閉妾在長門。舞袖垂新寵，愁眉結舊恩。綠錢侵履跡，紅粉濕啼痕。羞被夭桃笑，看春獨不言。
今朝天景清，秋入晉陽城。露葉離披處，風蟬三數聲。那言苦行役，值此遠徂征。莫話心中事，相看氣不平。
冉冉眾芳歇，亭亭虛室前。敷榮時已背，幽賞地宜偏。紅艷世方重，素華徒可憐。何當君子願，知不競喧妍。
有相無相身，唯師說始真。修篁半庭影，清磬幾僧鄰。古壁丹青落，虛檐鳥雀馴。伊余求了義，羸馬往來頻。
寂歷遠山意，微冥半空碧。綠蘿無冬春，彩雲竟朝夕。張子海內奇，久為岩中客。聖君當夢想，安得老松石。
知己竟何人，哀君尚苦辛。圖書長在手，文學老于身。公道天難廢，貞姿世任嗔。小齋松菊靜，願卜子為鄰。
散吏閒如客，貧州冷似村。早涼湖北岸，殘照郭西門。懶鑷從須白，休治任眼昏。老來何所用，少興不多言。
念遠坐西閣，華池涵月涼。書回秋欲盡，酒醒夜初長。露白蓮衣淺，風清蕙帶香。前年此佳景，蘭棹醉橫塘。
逸人歸路遠，弟子出山迎。服藥顏雖駐，耽書癖已成。柴扉度歲月，藜杖見公卿。更作儒林傳，還應有姓名。
一歲一歸寧，涼天數騎行。河來當塞曲，山遠與沙平。縱獵旗風捲，聽笳帳月生。新鴻引寒色，回日滿京城。
聖後乘乾日，皇明禦歷辰。紫宮初啟坐，蒼璧正臨春。雷雨垂膏澤，金錢贈下人。詔酺歡賞遍，交泰睹惟新。
結茅臨絶岸，隔水聞清磬。山水曠蕭條，登臨散情性。稍指緣原騎，還尋汲澗徑。長嘯倚亭樹，悵然川光暝。
斧鉞下青冥，樓船過洞庭。北風隨爽氣，南鬥避文星。日月籠中鳥，乾坤水上萍。王孫丈人行，垂老見飄零。
滿眼雖多客，開眉復向誰。少年非我伴，秋夜與君期。落魄俱耽酒，慇勤共愛詩。相憐別有意，彼此老無兒。
物候來相續，新蟬送晚鶯。百年休倚賴，一夢甚分明。金鼎神仙隱，銅壺晝夜傾。不如早立德，萬古有其名。
石上桂成叢，師庵在桂中。皆云習鑿齒，未可扣真風。雪洗香爐碧，霞藏瀑布紅。何時甘露偈，一寄剡山東。
片雨拂檐楹，煩襟四坐清。霏微過麥隴，蕭散傍莎城。靜愛和花落，幽聞入竹聲。朝觀趣無限，高詠寄深情。
已嘆漳濱臥，何言駐隙難。異才傷促短，諸友哭門闌。古道松聲暮，荒阡草色寒。延陵今葬子，空使魯人觀。
鵷鴻念舊行，虛館對芳塘。落日明朱檻，繁花照羽觴。泉歸滄海近，樹入楚山長。榮賤俱為累，相期在故鄉。
麈尾與筇枝，幾年離石壇。梵余林雪厚，棋罷岳鐘殘。開卷喜先悟，漱瓶知早寒。衡陽寺前雁，今日到長安。
楂梨且綴碧，梅杏半傳黃。小子幽園至，輕籠熟柰香。山風猶滿把，野露及新嘗。欲寄江湖客，提攜日月長。
青山橫北郭，白水繞東城。此地一為別，孤蓬萬里征。浮雲遊子意，落日故人情。揮手自茲去，蕭蕭班馬鳴。
萬井追寒食，閒扉獨不開。梨花應折盡，柳絮自飛來。夢覺懷仙島，吟行繞砌苔。浮生已悟了，時節任相催。
松徑引清風，登台古寺中。江平沙岸白，日下錦川紅。疏樹山根淨，深雲鳥跡窮。自慚陪末席，便與九霄通。
大野始嚴凝，雲天曉色澄。樹寒稀宿鳥，山迥少來僧。背日收窗雪，開爐釋硯冰。忽然歸故國，孤想寓西陵。
履艮包群望，居中冠百靈。萬方資廣運，庶品荷財成。神功諒匪測，盛德實難名。藻奠申誠敬，恭祀表惟馨。
仙蹕禦層氛，高高積翠分。岩聲中谷應，天語半空聞。豐樹連黃葉，函關入紫雲。聖圖恢宇縣，歌賦小橫汾。
吳蜀何年別，相逢漢水頭。望鄉心共醉，握手淚先流。宿霧千山曉，春霖一夜愁。離情方浩蕩，莫說去刀州。
不見又相招，何曾訴寂寥。醉眠春草長，吟坐夜燈銷。淚墮思山切，身歸轉路遙。年年送別處，楊柳少垂條。
見面雖年少，聞名似白頭。玄談窮釋旨，清思掩詩流。果落痕生砌，松高影上樓。壇場在三殿，應召入焚修。
飄然綠毛節，杳去洛城端。隔水見秋岳，兼霜掃石壇。一溪松色古，半夜鶴聲寒。迥與人寰別，勞生不可觀。
高會吹台中，新年月桂空。貂蟬臨野水，旌旆引春風。細草縈斜岸，纖條出故叢。微文復看獵，寧與解神同。
永念難消釋，孤懷痛自嗟。雨深秋寂莫，愁引病增加。咽絶風前思，昏濛眼上花。空王應念我，窮子正迷家。
語別在中夜，登車離故鄉。曙鐘寒出岳，殘月迥凝霜。風柳條多折，沙雲氣盡黃。行逢海西雁，零落不成行。
今來秋已暮，還恐未成歸。夢裡家仍遠，愁中葉又飛。竹聲風度急，燈影月來微。得見梁夫子，心源有所依。
蕭條郡城閉，旅館空寒煙。秋月對愁客，山鐘搖暮天。新知偶相訪，鬥酒情依然。一宿阻長會，清風徒滿川。
誰遣酒旗耀，天文列其位。彩微嘗似酣，芒弱偏如醉。唯憂犯帝座，只恐騎天駟。若遇捲舌星，讒君應墮地。
宗子維城固，將軍飲羽威。岩花鑒裡發，雲葉錦中飛。入宋星初隕，過湘燕早歸。倘因持補極，寧復想支機。
漠漠虛無裡，連連睥睨侵。樓光去日遠，峽影入江深。臘破思端綺，春歸待一金。去年梅柳意，還欲攪邊心。
紫霄兼二老，相對倚空寒。久別成衰病，重來更上難。徑危雲母滑，崖旱瀑流乾。目斷嵐煙際，神仙有石壇。
蕭蕭五馬動，欲別謝臨川。落日蕪湖色，空山梅冶煙。江湖通廨舍，楚老拜戈船。風化東南滿，行舟來去傳。
夾道開洞門，弱楊低畫戟。簾影竹華起，簫聲吹日色。蜂語繞妝鏡，拂蛾學春碧。亂系丁香梢，滿欄花向夕。
戒途飛萬里，迴首望三秦。忽見天山雪，還疑上苑春。玉痕垂粉淚，羅袂拂胡塵。為得胡中曲，還悲遠嫁人。
泊舟伊川右，正見野人歸。日暮春山綠，我心清且微。岩聲風雨度，水氣雲霞飛。復有金門客，來參蘿薜衣。
世業西山墅，移家長我身。蕭疏遺樹老，寂寞廢田春。車巷傷前轍，籬溝憶舊鄰。何堪再過日，更送北歸人。
二月風光半，三邊戍不還。年華妾自惜，楊柳為君攀。落絮緣衫袖，垂條拂髻鬟。那堪音信斷，流涕望陽關。
志士惜妄動，知深難固辭。如何久磨礪，但取不磷緇。夙夜聽憂主，飛騰急濟時。荊州過薛孟，為報欲論詩。
卷幕參差燕，常銜濁水泥。為黏珠履跡，未等畫梁齊。舊點痕猶淺，新巢緝尚低。不緣頻上落，那得此飛棲。
何許乘春燕，多知辨夏台。三時欲並盡，雙影未嘗來。食蕊嫌叢棘，啣泥怯死灰。不如黃雀語，能雪冶長猜。
樓台山半腹，又此一經行。樹隔夫差苑，溪連勾踐城。上坡松徑澀，深坐石池清。況是西峰頂，淒涼故國情。
龍伯釣鰲時，蓬萊一峰坼。飛來碧海畔，遂與三山隔。其下多長溪，潺湲淙亂石。知君分如此，贈逾荊山璧。
弱冠相知早，中年不見多。生涯在王事，客鬢各蹉跎。良守初分岳，嘉聲即潤河。還從漢闕下，傾耳聽中和。
晴登洛橋望，寒色古槐稀。流水東不息，翠華西未歸。雲收中嶽近，鐘出後宮微。迴首禁門路，群鴉度落暉。
行行西陌返，駐幰問車公。挾轂雙官騎，應門五尺僮。老年如塞北，強起離牆東。為報壺丘子，來人道姓蒙。
千里風雲契，一朝心賞同。意盡深交合，神靈俗累空。草帶銷寒翠，花枝發夜紅。唯將澹若水，長揖古人風。
悵望黃金屋，恩衰似越逃。花生針眼刺，月送剪腸刀。地近歡娛遠，天低雨露高。時看回輦處，淚臉濕夭桃。
裴回兩儀殿，悵望九成台。玉輦終辭宴，瑤筐遂不開。野曠陰風積，川長思鳥來。寒山寂已暮，虞殯有餘哀。
雙雙野田雀，上下同飲啄。暖去棲蓬蒿，寒歸傍籬落。慇勤避羅網，乍可遇雕鶚。雕鶚雖不仁，分明在寥廓。
昔年江上別，初入亂離中。我住匡山北，君之少室東。信來經險道，詩半憶皇風。何事猶高臥，岩邊夢未通。
放杯書案上，枕臂火爐前。老愛尋思事，慵多取次眠。妻教卸烏帽，婢與展青氈。便是屏風樣，何勞畫古賢。
食貧無盡日，有願幾時諧。長嘯秋光晚，誰知志士懷。朝煙不起灶，寒葉欲連階。飲水仍留我，孤燈點夜齋。
上馬生邊思，戎裝別眾僚。雙旌銜命重，空磧去程遙。迥沒沙中樹，孤飛雪外雕。蕃庭過冊禮，幾日卻回朝。
得性見微公，何曾執著空。修心將佛並，吐論與儒通。曉漱松杉下，宵禪雪月中。他生有緣會，君子亦應同。
篇章動玉京，墜葉滿前程。舊國與僧別，秋江罷釣行。馬過隋代寺，檣出楚山城。應近嵩陽宿，潛聞瀑布聲。
妾家越水邊，搖艇入江煙。既覓同心侶，復采同心蓮。折藕絲能脆，開花葉正圓。春歌弄明月，歸棹落花前。
不知來遠近，但見白峨峨。風雨驅寒玉，魚龍迸上波。聲長勢未盡，曉去夕還過。要路橫天塹，其如造化何。
隴首名公石，來承聖札歸。魚龍生意態，鈎劍動鋩輝。字得神明保，詞慚少女徽。誰家羽林將，又逐鳳書飛。
王家傍綠池，春色正相宜。豈有樓台好，兼看草樹奇。石榴天上葉，椰子日南枝。出入千門裡，年年樂未移。
寺在帝城陰，清虛勝二林。蘚侵隋畫暗，茶助越甌深。巢鶴和鐘唳，詩僧倚錫吟。煙莎後池水，前跡杳難尋。
君去不來久，悠悠昏又明。片心因卜解，殘夢過橋驚。聖澤如垂餌，沙場會息兵。涼風當為我，一一送砧聲。
儒服從戎去，須知勝事全。使君開幕日，天子偃戈年。風雨依嵩嶺，桑麻接楚田。新詩隨過客，旋滿洛陽傳。
萬里扈封巒，群公遇此歡。幔城連夜靜，霜仗滿空寒。輦路宵煙合，旌門曉月殘。明朝陪聖主，山下禮圓壇。
垂柳拂妝台，葳蕤葉半開。年華枝上見，邊思曲中來。嫩色宜新雨，輕花伴落梅。朝朝倦攀折，征戍幾時回。
池上日相待，知君殊未回。徒教柳葉長，漫使梨花開。駟馬去不見，雙魚空往來。思想不解說，孤負舟中杯。
愁結亂如麻，長天照落霞。離亭隱喬樹，溝水浸平沙。左尉才何屈，東關望漸賒。行看轉牛斗，持此報張華。
坐夏日偏長，知師在律堂。多因束帶熱，更憶剃頭涼。苔色侵經架，松陰到簟床。還應煉詩句，借臥石池傍。
五湖僧獨往，此去與誰期。興遠常憐鶴，禪餘肯廢詩。望雲回寺晚，為講到城遲。還想安居日，應當後夏時。
可憐他山石，幾度負貞堅。推遷強為用，雕斫傷自然。文含巴江浪，色起青城煙。更聞余玉聲，時入朱絲絃。
複壁交青瑣，重簾掛紫繩。如何一柱觀，不礙九枝燈。扇薄常規月，釵斜只鏤冰。歌成猶未唱，秦火入夷陵。
宿衛爐煙近，除書墨未乾。馬曾金鏃中，身有寶刀瘢。父子同時捷，君王畫陣看。何當為外帥，白日出長安。
春風百卉搖，舊國路迢迢。偶病成疏散，因貧得寂寥。倚簾高柳弱，乘露小桃夭。春色常無處，村醪更一瓢。
簇蕊風頻壞，裁紅雨更新。眼看吹落地，便別一年春。繁綠陰全合，衰紅展漸難。風光一抬舉，猶得暫時看。
帶月飯行侶，西遊關塞長。晨鷄鳴遠戍，宿雁起寒塘。雲卷四山雪，風凝千樹霜。誰家遊俠子，沉醉臥蘭堂。
扣楫洞庭上，清風千里來。留歡一杯酒，欲別復裴回。相見楚山下，漁舟憶釣台。羡君還舊裡，歸念獨悠哉。
皇恩暫遷謫，待罪逢知己。從此武陵溪，孤舟二千里。桃花遺古岸，金澗流春水。誰識馬將軍，忠貞抱生死。
迴首雪峰前，朱門心杳然。離人自嗚咽，流水莫潺湲。毒草通蠻徼，秋林近漏天。一生從此去，五字有誰憐。
荒祠古木暗，寂寂此江濆。未作湘南雨，知為何處雲。苔痕斷珠履，草色帶羅裙。莫唱迎仙曲，空山不可聞。
池島清陰裡，無人泛酒船。山蜩金奏響，荷露水精圓。靜勝朝還暮，幽觀白已玄。家林正如此，何事賦歸田。
黃雲雁門郡，日暮風沙裡。千騎黑貂裘，皆稱羽林子。金笳吹朔雪，鐵馬嘶雲水。帳下飲蒲萄，平生寸心是。
北風破南極，朱鳳日威垂。洞庭秋欲雪，鴻雁將安歸。十年殺氣盛，六合人煙稀。吾慕漢初老，時清猶茹芝。
別後音塵斷，相逢又共吟。雪霜今日鬢，煙月舊時心。艤棹夕陽在，聽鴻秋色深。一尊開口笑，不必話升沈。
平生閒放久，野鹿許為群。居止鄰西嶽，軒窗度白雲。齋心飯松子，話道接茅君。漢主思清淨，休書諫獵文。
山寒葉滿衣，孤鶴偶清羸。已在雲房老，休為內殿期。嵐昏聲磬早，果熟喚猿遲。未得終高論，明朝更別離。
江柳斷腸色，黃絲垂未齊。人看幾重恨，鳥入一枝低。鄉淚正堪落，與君又解攜。相思萬里道，春去夕陽西。
異國逢佳節，憑高獨若吟。一杯今日醉，萬里故園心。水館紅蘭合，山城紫菊深。白衣雖不至，鷗鳥自相尋。
褒斜不容幰，之子去何之。鳥道一千里，猿聲十二時。官橋祭酒客，山木女郎祠。別後同明月，君應聽子規。
早歲能文客，中年與世違。有家孀婦少，無子弔人稀。繐帳塵空暗，銘旌雨不飛。依然舊鄉路，寂寞幾回歸。
百戰無軍食，孤城陷虜塵。為傷多易子，翻弔淺為臣。漫漫東流水，悠悠南陌人。空思前事往，向曉淚沾巾。
常貴西山鳥，銜恩在玉堂。語傳明主意，衣拂美人香。緩步尋珠網，高飛上畫梁。長安頻道樂，何日從君王。
細草微風岸，危檣獨夜舟。星垂平野闊，月湧大江流。名豈文章著，官因老病休。飄飄何所似，天地一沙鷗。
煩暑避蒸鬱，居閒習高明。長風自遠來，層閣有餘清。散灑納涼氣，蕭務遺世情。奈何誇大隱，終日系塵纓。
遊宦今空返，浮淮一雁秋。白雲陰澤國，青草繞揚州。調膳過花下，張筵到水頭。崑山仍有玉，歲晏莫淹留。
戚裡生昌胤，天杯宴重臣。畫樓初滿月，香殿早迎春。睿作堯君寶，孫謀梁國珍。明朝元會日，萬壽樂章陳。
散花留內殿，宮女夢談禪。樹杪開樓鎖，雲中認岳蓮。溪聲過長耳，筇節出羸肩。飛句相招宿，多逢有月天。
十年勞負笈，經論化中朝。流水知鄉近，和風惜別遙。雲山零夜雨，花岸上春潮。歸臥南天竺，禪心更寂寥。
獨聽空階雨，方知秋事悲。寂寥旬假日，蕭颯夜長時。別念紛紛起，寒更故故遲。情人如不醉，定是兩相思。
法駕避星回，波羅毗勇猜。河潤冰難合，地暖梅先開。下令俚柔洽，獻賝弄棟來。願將不才質，千載侍游台。
青幟闊數尺，懸于往來道。多為風所颺，時見酒名號。拂拂野橋幽，翻翻江市好。雙眸復何事，終竟望君老。
睢陽陷虜日，外絶救兵來。世亂忠臣死，時清明主哀。荒郊春草遍，故壘野花開。欲為將軍哭，東流水不回。
百戰已休兵，寒雲愁未歇。血染長城沙，馬踏徵人骨。早得用蛾眉，免陷邊戍卒。始知髦頭星，不在彎弓沒。
談空與破邪，獻壽復榮家。白日得何偈，青天落幾花。傳燈皆有分，化俗獨無涯。卻入中峰寺，還知有聚沙。
海榴開似火，先解報春風。葉亂裁箋綠，花宜插鬢紅。蠟珠攢作蒂，緗彩剪成叢。鄭驛多歸思，相期一笑同。
寂寞橫塘路，新篁覆水低。東風潮信滿，時雨稻粳齊。寡婦共租稅，漁人逐鼓鼙。慚無卓魯術，解印謝黔黎。
江海相逢少，東南別處長。獨行風裊裊，相去水茫茫。白首辭同舍，青山背故鄉。離心與潮信，每日到潯陽。
春至始青青，香車碾已平。不知山下處，來向路傍生。每歲有人在，何時無馬行。應隨塵與土，吹滿洛陽城。
昨夜宿祁連，今朝過酒泉。黃沙西際海，白草北連天。愁裡難消日，歸期尚隔年。陽關萬里夢，知處杜陵田。
數年音信斷，不意在長安。馬上相逢久，人中欲認難。一官今懶道，雙鬢竟羞看。莫問生涯事，只應持釣竿。
孤城漏未殘，徒侶拂征鞍。洛北去愁遠，淮南歸夢闌。曉燈回壁暗，晴雪捲簾寒。更盡主人酒，出門行路難。
秋月仍圓夜，江村獨老身。捲簾還照客，倚杖更隨人。光射潛虯動，明翻宿鳥頻。茅齋依橘柚，清切露華新。
失路荊溪上，依人忽暝投。長橋今夜月，陽羡古時州。野燒明山郭，寒更出縣樓。先生能館我，無事五湖游。
盡室可招魂，蠻余出蜀門。雹涼隨雨氣，江熱傍山根。蠶月繰絲路，農時碌碡村。幹將磨欲盡，無位可酬恩。
侵星發洛城，城中歌吹聲。畢景至緱嶺，嶺上煙霞生。草樹饒野意，山川多古情。大隱德所薄，歸來可退耕。
度嶺春風暖，花多不識名。瘴煙迷月色，巴路傍溪聲。畏藥將銀試，防蛟避水行。知君憐酒興，莫殺醉猩猩。
愛此溪水閒，乘流興無極。擊楫怕鷗驚，垂竿待魚食。波翻曉霞影，岸疊春山色。何處浣紗人，紅顏未相識。
隴底嗟長別，流襟一慟君。何言幽咽所，更作死生分。轉蓬飛不息，悲松斷更聞。誰能駐征馬，迴首望孤墳。
東門高處天，一望幾悠然。白浪過城下，青山滿寺前。塵光分驛道，嵐色到人煙。氣象須文字，逢君大雅篇。
卷經歸太白，躡蘚別蘿龕。若履浮雲上，須看積翠南。倚身松入漢，瞑目月離潭。此境堪長往，塵中事可諳。
故人季夏中，及此百餘日。無日不相思，明鏡改形色。寧知仲冬時，忽有相逢期。振衣起躑躅，赬鯉躍天池。
邑帶洛陽道，年年應此行。當時匹馬客，今日縣人迎。暮雨投關郡，春風別帝城。東西殊不遠，朝夕待佳聲。
秋館煙雨合，重城鐘漏深。佳期阻清夜，孤興發離心。燭影出綃幕，蟲聲連素琴。此時蓬閣友，應念昔同衾。
古壁仙人畫，丹青尚有文。獨舞紛如雪，孤飛曖似雲。自矜彩色重，寧憶故池群。江海聯翩翼，長鳴誰復聞。
清時為塞郡，自古有儒流。素望知難愜，新恩且用酬。犬牙連蜀國，兵額貫秦州。只作三年別，誰能聽邑留。
夫子垂竿處，空江照古台。無人更如此，白浪自成堆。鶴靜尋僧去，魚狂入海回。登臨秋值晚，樹石盡多苔。
一拳芙蓉水，傾玉何泠泠。仙情夙已高，詩味今更馨。試啜月入骨，再銜愁盡醒。荷君道古誠，使我善飛翎。
江林多秀髮，雲日復相鮮。征路那逢此，春心益渺然。興來祗自得，佳氣莫能傳。薄暮津亭下，餘花滿客船。
優閒表政清，林薄賞秋成。江上懸曉月，往來虧復盈。天雲抗真意，郡閣晦高名。坐嘯應無慾，寧辜濟物情。
俠客重周游，金鞭控紫騮。蛇弓白羽箭，鶴轡赤茸鞦。發跡來南海，長鳴向北州。匈奴今未滅，畫地取封侯。
明王敦孝感，寶殿秀靈芝。色帶朝陽淨，光涵雨露滋。且標宣德重，更引國恩施。聖祚今無限，微臣樂未移。
君家池閣靜，一到且淹留。坐聽蒹葭雨，如看島嶼秋。杯盤深有興，吟笑迥忘憂。更愛幽奇處，雙雙下野鷗。
南國佳人至，北堂羅薦開。長裙隨鳳管，促柱送鸞杯。雲光身後蕩，雪態掌中回。到愁金谷晚，不怪玉山頽。
西入秦關口，南瞻驛路連。彩雲生闕下，松樹到祠邊。作鎮當官道，雄都俯大川。蓮峰徑上處，彷彿有神仙。
高台贈君別，滿握軒轅風。落日一揮手，金鵝雲雨空。鰲洲石樑外，劍浦羅浮東。茲興不可接，翛翛煙際鴻。
田園須暫往，戎馬惜離群。去遠留詩別，愁多任酒醺。一秋常苦雨，今日始無雲。山路時吹角，那堪處處聞。
金覊白麵郎，何處蹋青來。馬嬌郎半醉，躞蹀望樓台。似見樓上人，玲瓏窗戶開。隔花聞一笑，落日不知回。
芳草比君子，詩人情有由。只應憐雅態，未必解忘憂。積雨莎庭小，微風蘚砌幽。莫言開太晚，猶勝菊花秋。
閒尋堯氏山，遂入深深塢。種荈已成園，栽葭寧記畝。石窪泉似掬，岩罅雲如縷。好是夏初時，白花滿煙雨。
銘旌歸故里，猿鳥亦淒然。已葬桐江月，空回建水船。客傳為郡日，僧說讀書年。恐有吟魂在，深山古木邊。
客思聽蛩嗟，秋懷似亂砂。劍頭懸日影，蠅鼻落燈花。天外歸鴻斷，漳南別路賒。聞君同旅舍，幾得夢還家。
大江橫萬里，古渡渺千秋。浩浩波聲險，蒼蒼天色愁。三方歸漢鼎，一水限吳州。霸國今何在，清泉長自流。
謝病南山下，幽臥不知春。使星入東井，雲是故交親。惠風吹寶瑟，微月憶清真。憑軒一留醉，江海寄情人。
共結尋真會，還當退食初。爐煙雲氣合，林葉雨聲餘。溽暑銷珍簟，浮涼入綺疏。歸心從念遠，懷此復何如。
方塘清曉鏡，獨照玉容秋。蠹芰不相采，斂蘋空自愁。日斜還顧影，風起強垂頭。芳意羡何物，雙雙鸂鶒游。
韋杜八九月，亭台高下風。獨來新霽後，閒步澹煙中。荷密連池綠，柿繁和葉紅。主人貪貴達，清境屬鄰翁。
日宮開萬仞，月殿聳千尋。花蓋飛團影，幡虹曳曲陰。綺霞遙籠帳，叢珠細網林。寥廓煙雲表，超然物外心。
忽忝諸卿位，仍陪長者車。禮容皆若舊，名籍自憑虛。上路花偏早，空山雲甚餘。卻愁新詠發，酬和不相如。
古木無人地，來尋羽客家。道書堆玉案，仙帔疊青霞。鶴老難知歲，梅寒未作花。山中不相見，何處化丹砂。
萍翻蓬自卷，不共本心期。復入重城裡，頻看百草滋。水流歸思遠，花髮長年悲。盡日春風起，無人見此時。
夜釣洞庭月，朝醉巴陵市。卻歸君山下，魚龍窟邊睡。生涯在何處，白浪千萬里。曾笑楚臣迷，蒼黃汨羅水。
南行風景好，昏旦水皋閒。春色郢中樹，晴霞湖上山。去家旅帆遠，迴首暮潮還。蕙草知何贈，故人云漢間。
數莖幽玉色，曉夕翠煙分。聲破寒窗夢，根穿綠蘚紋。漸籠當檻日，欲礙入簾雲。不是山陰客，何人愛此君。
閒步不覺遠，蕭蕭木落初。詩情拋閫閾，江影動襟裾。閣北鴻行出，霞西雨腳疏。金峰秋更好，乞取又何如。
一年離九陌，壁上掛朝袍。物外詩情遠，人間酒味高。思歸知病長，失寢覺神勞。衰老無多思，因君把筆毫。
芒鞋下葑中，步步沈輕罩。既為菱浪颭，亦為蓮泥膠。人立獨無聲，魚煩似相抄。滿手搦霜鱗，思歸舉輕棹。
舊居桐柏觀，歸去愛安閒。倒樹造新屋，化人修古壇。晚花霜後落，山雨夜深寒。應有同溪客，相尋學煉丹。
羊公名漸遠，唯有峴山碑。近日稱難繼，曹王任馬彞。椒蘭俱下世，城郭到今時。漢水清如玉，流來本為誰。
鼎分天地日，先主力元微。魚水從相得，山河遂有歸。任賢無間忌，報國盡神機。草昧爭雄者，君臣似此稀。
白鶴西山別，更看上去船。遙知尋寺路，應念宿江煙。到處無閒日，回期已隔年。何因陪夜坐，清論諫臣邊。
今宵好風月，阿侯在何處。為有傾人色，翻成足愁苦。東湖採蓮葉，南湖拔蒲根。未持寄小姑，且持感愁魂。
激水自山椒，析波分淺瀨。迴環疑古篆，詰曲如縈帶。寧愬羽觴遲，惟歡親友會。欲知中聖處，皓月臨松蓋。
賢達不相識，偶然交已深。宿帆謁郡佐，悵別依禪林。湘水流入海，楚雲千里心。望君杉松夜，山月清猿吟。
城南送歸客，舉酒對林巒。暄鳥迎風囀，春衣度雨寒。桃花開翠幕，柳色拂金鞍。公子何時至，無令芳草闌。
新詩開卷處，造化竭精英。雪霽楚山碧，月高湘水清。初吟塵慮息，再味古風生。自此寰區內，喧騰二雅名。
合殿恩中絶，交河使漸稀。肝腸辭玉輦，形影向金微。漢宮草應綠，胡庭沙正飛。願逐三秋雁，年年一度歸。
終年城裡住，門戶似山林。客怪身名晚，妻嫌酒病深。寫方多識藥，失譜廢彈琴。文字非經濟，空虛用破心。
籠籦截數尺，標置能幽絶。從浮笠澤煙，任臥桐江月。絲隨碧波漫，餌逐清灘發。好是趁筒時，秋聲正清越。
殘暑晝猶長，早涼秋尚嫩。露荷散清香，風竹含疏韻。幽閒竟日臥，衰病無人問。薄暮宅門前，槐花深一寸。
客愁何並起，暮送故人回。廢館秋螢出，空城寒雨來。夕陽飄白露，樹影掃青苔。獨坐離容慘，孤燈照不開。
拙宦從江左，投荒更海邊。山將孤嶼近，水共惡谿連。地濕梅多雨，潭蒸竹起煙。未應悲晚發，炎瘴苦華年。
塔聳層峰後，碑鎸巨石新。不知將一句，分付與何人。靜坐雲生衲，空山月照真。後徒游禮者，猶認指迷津。
灞上寒仍在，柔條亦自新。山河雖度臘，雨雪未知春。正憶同袍者，堪逢共國人。銜杯益無語，與爾轉相親。
落花辭高樹，最是愁人處。一一旋成泥，日暮有風雨。不如沙上蓬，根斷隨長風。飄然與道俱，無情任西東。
賣藥曾相識，吹簫此復聞。杏花誰是主，桂樹獨留君。漱玉臨丹井，圍棋訪白雲。道經今為寫，不慮惜鵝群。
出齋步杉影，手自開禪扉。花滿不污地，雲多從觸衣。思山石蘚淨，款客露葵肥。果得宗居士，論心到極微。
莫瑤自生長，名字無符籍。市易雜鮫人，婚姻通木客。星居占泉眼，火種開山脊。夜渡千仞谿，含沙不能射。
本性好絲桐，塵機聞即空。一聲來耳裡，萬事離心中。清暢堪銷疾，恬和好養蒙。尤宜聽三樂，安慰白頭翁。
開緘思浩然，獨詠晚風前。人貌非前日，蟬聲似去年。槐花新雨後，柳影欲秋天。聽罷無他計，相思又一篇。
斤溪數畝田，素心擬長往。翳君曲得引，使我纓俗網。風塵豈不勞，道義成心賞。春郊桃李月，忍此戒征兩。
群盜至今日，先朝忝從臣。嘆君能戀主，久客羡歸秦。黃閣長司諫，丹墀有故人。向來論社稷，為話涕沾巾。
草木黃落時，比鄰見相喜。門當清澗盡，屋在寒雲裡。山棚日才下，野灶煙初起。所謂順天民，唐堯亦如此。
盈盈一水隔，寂寂二更初。波上思羅襪，魚邊憶素書。月如眉已畫，雲似鬢新梳。春物知人意，桃花笑索居。
西禁青春滿，南端皓月微。千廬宵駕合，五夜曉鐘稀。星斗橫綸閣，天河度瑣闈。煙光章奏裡，紛向夕郎飛。
燦爛金輿側，玲瓏玉殿隈。昆池明月滿，合浦夜光回。彩逐靈蛇轉，形隨舞鳳來。甘泉宮起罷，花媚望風台。
群木晝陰靜，北窗涼氣多。閒居逾時節，夏雲已嵯峨。搴葉愛繁綠，緣澗弄驚波。豈為論夙志，對此青山阿。
雅道辛勤久，潛疑鬢雪侵。未能酬片善，難更免孤吟。有景皆牽思，無愁不到心。遙天一輪月，幾夜見西沈。
信風催過客，早發梅花橋。數雁起前渚，千艘爭便潮。將隨浮雲去，日惜故山遙。惆悵煙波末，佳期在碧霄。
遠跡都如雁，南行又北回。老僧猶記得，往歲已曾來。話遍名山境，燒殘黑櫟灰。無因伴師往，歸思在天台。
絶岸風威動，寒房燭影微。嶺猿霜外宿，江鳥夜深飛。獨坐親雄劍，哀歌嘆短衣。煙塵繞閶闔，白首壯心違。
餞席離人起，貪程醉不眠。風沙移道路，仆馬識山川。塞樹花開小，關城雪下偏。胡塵今已盡，應便促朝天。
二月芳游始，開軒望曉池。綠蘭日吐葉，紅蕊向盈枝。柳色行將改，君心幸莫移。陽春遽多意，唯願兩人知。
江城驛路長，煙樹過雲陽。舟領青絲纜，人歌白玉郎。葛衣行柳翠，花簟宿荷香。別有心期處，湖光滿訟堂。
外孫爭乞巧，內子共題文。隱映花奩對，參差綺席分。鵲橋臨片月，河鼓掩輕雲。羡此嬰兒輩，吹呼徹曙聞。
擬歸雲壑去，聊寄宦名中。俸祿資生事，文章實國風。聽潮回楚浪，看月照隋宮。儻有登樓望，還應伴庾公。
身閒心亦然，如此已多年。語淡不著物，茶香別有泉。古衣和蘚衲，新偈幾人傳。時說秋歸夢，孤峰在海邊。
跡暗心多感，神疲夢不游。驚舟同厭夜，獨樹對悲秋。晚角和人戰，殘星入漢流。門前早行子，敲鐙唱離憂。
雪初開一徑，師忽扣雙扉。老大情相近，林泉約共歸。憂榮棲省署，孤僻謝朝衣。他夜松堂宿，論詩更入微。
騎馬踏煙莎，青春奈怨何。蝶翎朝粉盡，鴉背夕陽多。柳艷欺芳帶，山愁縈翠蛾。別情無處說，方寸是星河。
今日好相見，群賢仍廢曹。晚晴催翰墨，秋興引風騷。絳葉擁虛砌，黃花隨濁醪。閉門無不可，何事更登高。
往來無盡目，離別要逢春。海內罹多事，天涯見近臣。芳時萬里客，鄉路獨歸人。魏闕心常在，隨君亦向秦。
賀監舊山川，空來近百年。聞君與琴鶴，終日在漁船。島露深秋石，湖澄半夜天。雲門幾回去，題遍好林泉。
建禮高秋夜，承明候曉過。九門寒漏徹，萬井曙鐘多。月迥藏珠鬥，雲消出絳河。更慚衰朽質，南陌共鳴珂。
不上酒家樓，池邊日獻酬。杯來轉巴字，客坐繞方流。酹滴苔紋斷，泉連石岸秋。若能山下置，歲晚願同遊。
造化安能保，山川鑿欲翻。精華銷地底，珠玉聚侯門。始作驕奢本，終為禍亂根。亡家與亡國，雲此更何言。
家住叢台舊，名參絳圃新。醉波疑奪燭，嬌態欲沈春。伴雨聊過楚，歸雲定占秦。桃花正濃暖，爭不浪迷人。
新年猶尚小，那堪遠聘秦。裾衫沾馬汗，眉黛染胡塵。舉眼無相識，路逢皆異人。唯有梅將李，猶帶故鄉春。
遠客襄陽郡，來過海岸家。樽開柏葉酒，燈發九枝花。妙曲逢盧女，高才得孟嘉。東山行樂意，非是競繁華。
木落雁南度，北風江上寒。我家襄水上，遙隔楚雲端。鄉淚客中盡，孤帆天際看。迷津欲有問，平海夕漫漫。
花開疑乍富，花落似初貧。萬物不如酒，四時唯愛春。峨峨秦氏髻，皎皎洛川神。風月應相笑，年年醉病身。
遊魂自相叫，寧復記前身。飛過人家月，聲連客路春。夢邊催曉急，愁外送風頻。自有沾花血，相和淚滴新。
園裡先生塚，鳥啼春更傷。空餘八封樹，尚對一茅堂。白日埋杜甫，皇天無耒陽。如何稽古力，報答甚茫茫。
朔雪寒斷指，朔風勁裂冰。胡中射鵰者，此日猶不能。翩翩羽林兒，錦臂飛蒼鷹。揮鞭快白馬，走出黃河凌。
沃州傳教後，百衲老空林。慮盡朝昏磬，禪隨坐臥心。鶴飛湖草迥，門閉野雲深。地與天台接，中峰早晚尋。
憐爾解臨池，渠爺未學詩。老夫何足似，弊宅倘因之。蘆筍穿荷葉，菱花罥雁兒。郗公不易勝，莫著外家欺。
舊識為邊帥，師游勝事兼。連天唯白草，野餅有紅鹽。蕃近風多勃，河渾磧半淹。因知心似月，處處有人瞻。
勢能成岳仞，頃刻長崔嵬。暝鳥飛不到，野風吹得開。一天分萬態，立地看忘回。欲結暑宵雨，先聞江上雷。
山齋醖方熟，野童編近成。持來歡伯內，坐使賢人清。不待盎中滿，旋供花下傾。汪汪日可挹，未羡黃金籝。
二毛生鏡日，一葉落庭時。老去爭由我，愁來欲泥誰。空銷閒歲月，不見舊親知。唯弄扶床女，時時強展眉。
木落園林曠，庭虛風露寒。北里清音絶，南陔芳草殘。遠氣猶標劍，浮雲尚寫冠。寂寂琴台晚，秋陰入井幹。
暝望香山閣，梯雲宿半空。軒窗閉潮海，枕席拂煙虹。朱網防棲鴿，紗燈護夕蟲。一聞鷄唱曉，已見日曈曈。
高秋偏入望，霽景倍關情。落木滿江水，離人懷渭城。山高孤戍斷，野極暮天平。漁父時相問，羞真道姓名。
謝脁懷西府，單車觸火雲。野蕉依戍客，廟竹映湘君。夢渚巴山斷，長沙楚路分。一杯從別後，風月不相聞。
李陵沒胡沙，蘇武還漢家。迢迢五原關，朔雪亂邊花。一去隔絶域，思歸但長嗟。鴻雁向西北，飛書報天涯。
相逢話清夜，言實轉相知。共道名雖切，唯論命不疑。吟身坐霜石，眠鳥握風枝。別憶天台客，煙霞昔有期。
秋雨五更頭，桐竹鳴騷屑。卻似殘春間，斷送花時節。空樓雁一聲，遠屏燈半滅。綉被擁嬌寒，眉山正愁絶。
披觀玉京路，駐賞金台址。逸興懷九仙，良辰傾四美。松吟白雲際，桂馥青溪裡。別有江海心，日暮情何已。
然知心去速，其奈雪飛頻。莫喜無危道，雖平更陷人。遠郊光接漢，曠野色通秦。此去迢遙極，卻回應過春。
巴蜀愁誰語，吳門興杳然。九江春草外，三峽暮帆前。厭就成都卜，休為吏部眠。蓬萊如可到，衰白問群仙。
歌扇向陵開，齊行奠玉杯。舞時飛燕列，夢裡片雲來。月色空餘恨，松聲暮更哀。誰憐未死妾，掩袂下銅台。
析析檐前竹，秋聲拂簟涼。病加陰已久，愁覺夜初長。坐拾車前子，行看肘後方。無端憂食忌，開鏡倍萎黃。
極目望空闊，馬羸程又賒。月生方見樹，風定始無沙。楚水辭魚窟，燕山到雁家。如斯名利役，爭不老天涯。
新城非故里，終日想柴扃。興罷花還落，愁來酒欲醒。何人初發白，幾處亂山青。遠憶湘江上，漁歌對月聽。
故鄉春欲盡，一歲芳難再。岩樹已青蔥，吾廬日堪愛。幽溪人未去，芳草行應礙。遙憶紫藤垂，繁英照潭黛。
最有杏花繁，枝枝若手摶。須知一春促，莫厭百回看。鳥囀風潛息，蜂遲露未乾。可容排飲否，兼折贈頭冠。
圓塘綠水平，魚躍紫蒓生。要路貧無力，深村老退耕。犢隨原草遠，蛙傍塹籬鳴。撥棹茶川去，初逢穀雨晴。
侍女動妝奩，故故驚人睡。那知本未眠，背面偷垂淚。懶卸鳳凰釵，羞入鴛鴦被。時復見殘燈，和煙墜金穗。
失意窮邊去，孤城值晚春。黑山霞不赤，白日鬼隨人。角咽胡風緊，沙昏磧月新。明時至公在，迴首莫因循。
通籍在金閨，懷君百慮迷。迢迢五夜永，脈脈兩心齊。步履疲青瑣，開緘倦紫泥。不堪風雨夜，轉枕憶鴻妻。
湖與元氣通，風波浩難止。天外賈客歸，雲間片帆起。龜游蓮葉上，鳥宿蘆花裡。少女棹舟歸，歌聲逐流水。
不歸何慰親，歸去舊風塵。灑淚慚關吏，無言對越人。遠帆花月夜，微岸水天春。莫便隨漁釣，平生已苦辛。
翠色連荒岸，煙姿入遠樓。影鋪秋水面，花落釣人頭。根老藏魚窟，枝低系客舟。蕭蕭風雨夜，驚夢復添愁。
細聲從嶠足，幽淡浸香墀。此境未開日，何人初見時。耗痕延黑蘚，淨罅吐微澌。應有喬梢鶴，下來當飲之。
塵愁老來顏，久與江山隔。逍遙澄湖上，洗眼見秋色。涼波弄輕棹，湖月生遠碧。未減遙客情，西望杳何極。
志業過玄晏，詞華似禰衡。多才非福祿，薄命是聰明。不得人間壽，還留身後名。涉江文一首，便可敵公卿。
江上見危磯，人形立翠微。妾來終日望，夫去幾時歸。明月空懸鏡，蒼苔漫補衣。可憐雙淚眼，千古斷斜暉。
紅葉落湘川，楓明映水天。尋鐘過楚寺，擁錫上瀧船。病客思留藥，迷人待說禪。南中多古蹟，應訪虎溪泉。
一家煙島隈，竹裡夜窗開。數派分潮去，千檣聚月來。石樓雲斷續，澗渚雁徘徊。了得平生志，還歸築釣台。
鬢衰頭似雪，行步急如風。不怕騎生馬，猶能輓硬弓。兵書封錦字，手詔滿香筒。今日身憔悴，猶誇定遠功。
李洞僻相似，得詩先示師。鬼神迷去處，風日背吟時。格已搜清竭，名還着紫卑。從容味高作，翻為古人疑。
標名資上善，流派表靈長。地圖羅四瀆，天文載五潢。方流涵玉潤，圓折動珠光。獨有蒙園吏，棲偃玩濠梁。
暗中蛛網織，歷亂綺窗前。萬里終無信，一條徒自懸。分從珠露滴，愁見隙風牽。妾意何聊賴，看看劇斷弦。
詔置海陵倉，朝推畫省郎。還家錦服貴，出使綉衣香。水驛風催舫，江樓月透床。仍懷陸氏橘，歸獻老親嘗。
臨水獨相送，歸期千里間。雲回逢過雨，路轉入連山。一騎行芳草，新蟬發故關。遙聆茂陵下，夜啟竹扉閒。
君王巡海內，北闕下明台。雲物天中少，煙花歲後來。河從禦苑出，山向國門開。寂寞東京裡，空留賈誼才。
棲棲復汲汲，忽覺年四十。今朝滿衣淚，不是傷春泣。中夜兀然坐，無言空涕洟。丈夫志氣事，兒女安得知。
再入青鎖闈，忝官誠自非。拂塵驚物在，開戶似僧歸。積草漸無徑，殘花猶灑衣。禁垣偏日近，行坐是恩輝。
聞道經行處，山前與水陽。磬聲深小院，燈影迥高房。落宿依樓角，歸雲擁殿廊。羡師閒未得，早起逐班行。
暮歸泉壤隔，朝發城池戀。漢畤結愁陰，秦陵下悲霰。駸駸百駟馳，憫憫群龍餞。石馬徒自施，玉人終不見。
城上一掊土，手中千萬杵。築城畏不堅，堅城在何處。莫嘆築城勞，將軍要卻敵。城高功亦高，爾命何處惜。
斂屨入寒竹，安禪過漏聲。高杉殘子落，深井凍痕生。罷磬風枝動，懸燈雪屋明。何當招我宿，乘月上方行。
花落水潺潺，十年離舊山。夜愁添白髮，春淚減朱顏。孤劍北遊塞，遠書東出關。逢君話心曲，一醉灞陵間。
通咽遠華樽，泛觴名自君。淨看籌見影，輕動酒生紋。細滴隨杯落，來聲就浦分。便應半酣後，清冷漱兼雲。
仙翁上升去，丹井寄晴壑。山色接天台，湖光照寥廓。玉洞絶無人，老檜猶棲鶴。我欲掣青蛇，他時沖碧落。
客路度年華，故園雲未返。悠悠去源水，日日只有遠。始嘆秋葉零，又看春草晚。寄書南飛鴻，相憶劇鄉縣。
雲裡山已曙，舟中火初爇。綠浦待行橈，玄猿催落月。沿流信多美，況復秋風發。掛席借前期，晨鷄莫嘲哳。
主人得幽石，日覺公堂清。一片池上色，孤峰雲外情。舊溪紅蘚在，秋水綠痕生。何必澄湖徹，移來有令名。
先生在世日，只向鏡湖居。明主未巡狩，白頭閒釣魚。煙莎一徑小，洲島四鄰疏。獨有為儒者，時來弔舊廬。
樓中見千里，樓影入通津。煙樹遙分陝，山河曲向秦。興亡留白日，今古共紅塵。鸛雀飛何處，城隅草自春。
鳳樓春望好，宮闕一重重。上苑雨中樹，終南霽後峰。落花行處遍，佳氣晚來濃。喜見休明代，霓裳躡道蹤。
天淨河漢高，夜閒砧杵發。清秋忽如此，離恨應難歇。風亂池上萍，露光竹間月。與君共游處，勿作他鄉別。
日暮銅雀靜，西陵鳥雀歸。撫弦心斷絶，聽管淚霏霏。靈幾臨朝奠，空床卷夜衣。蒼蒼川上月，應照妾魂飛。
林園雖少事，幽獨自多違。向夕開簾坐，庭陰落景微。鳥過煙樹宿，螢傍水軒飛。感念同懷子，京華去不歸。
我生天地間，頗是往還數。已效炊爨勞，我亦不願住。君有造化力，在君一降顧。我願拔黃泉，輕舉隨君去。
先生居處所，野燒幾為灰。若有吟魂在，應隨夜魄回。地寧銷志氣，天忍罪清才。古木霜風晚，江禽共宿來。
度關悲失志，萬緒亂心機。下阪馬無力，掃門塵滿衣。計謀多不就，心口自相違。已作羞歸計，還勝羞不歸。
楚地勞行役，秦城罷鼓鼙。舟移洞庭岸，路出武陵谿。江月隨人影，山花趁馬蹄。離魂將別夢，先已到關西。
非君惜鸞殿，非妾妒蛾眉。薄命由驕虜，無情是畫師。嫁來胡地日，不併漢宮時。心苦無聊賴，何堪馬上辭。
賢王有池館，明主賜春遊。淑氣林間發，恩光水上浮。徒慚和鼎地，終謝巨川舟。皇澤空如此，輕生莫可酬。
翠野駐戎軒，盧龍轉征旆。遙山麗如綺，長流縈似帶。海氣百重樓，岩松千丈蓋。茲焉可游賞，何必襄城外。
密帳真珠絡，溫幃翡翠裝。楚腰知便寵，宮眉正鬥強。結帶懸梔子，綉領刺鴛鴦。輕寒衣省夜，金斗熨沈香。
樹石叢叢別，詩家趣向幽。有時閒客散，始覺細泉流。蝶到琴棋畔，花過島嶼頭。月明紅藕上，應見白龜游。
天台山下寺，冬暮景如屏。樹密風長在，年深像有靈。高鐘疑到月，遠燒欲連星。因共真僧話，心中萬慮寧。
岳陽天水外，念爾一帆過。野墅人煙迥，山城雁影多。有時巫峽色，終日洞庭波。丞相今為郡，應無勞者歌。
絶頂言無伴，長懷剃髮師。禪中燈落燼，講次柏生枝。沙井泉澄疾，秋鐘韻盡遲。裡閭還受請，空有向南期。
傳詔收方貢，登車著賜衣。榷商蠻客富，稅地芋田肥。雲白風雷歇，林清洞穴稀。炎涼君莫問，見即在忘歸。
山橋通絶境，到此憶天台。竹裡尋幽徑，雲邊上古台。鳥歸殘照出，鐘斷細泉來。為愛澄溪月，因成隔宿回。
珍木鬱清池，風荷左右披。淺觴寧及醉，慢舸不知移。蔭簟流光冷，凝簪照影欹。胡為獨覊者，雪涕向漣漪。
相訪但尋鐘，門寒古殿松。彈琴醒暮酒，卷幔引諸峰。事愜林中語，人幽物外蹤。吾廬幸接近，茲地興偏慵。
遠逃為亂處，寺與石城連。木落歸山路，人初刈剡田。荒林猴咬慄，戰地鬼多年。好去楞伽子，精修莫偶然。
中峰半夜起，忽覺有青冥。此界自生雨，上方猶有星。樓高鐘尚遠，殿古像多靈。好是潺湲水，房房伴誦經。
律歷千年會，車書萬里同。固期常戴日，豈意厭觀風。地慘新疆理，城摧舊戰功。山河萬古壯，今夕盡歸空。
絶島跨危欄，登臨到此難。夕陽高鳥過，疏雨一鐘殘。駭浪搖空闊，靈山厭渺漫。那堪更迴首，鄉樹隔雲端。
借問堤上柳，青青為誰春。空游昨日地，不見昨日人。繚繞萬家井，往來車馬塵。莫道無相識，要非心所親。
相逢未作期，相送定何之。不得長年少，那堪遠別離。泛湖乘月早，踐雪過山遲。永望多時立，翻如在夢思。
東風吹暖氣，消散入晴天。漸變池塘色，欲生楊柳煙。蒙茸花向月，潦倒客經年。鄉思應愁望，江湖春水連。
霞景青山上，誰知此勝游。龍沙傳往事，菊酒對今秋。步石隨雲起，題詩向水流。忘歸更有處，松下片雲幽。
五字詩成卷，清新韻具偕。不同狂客醉，自伴律僧齋。春別和花樹，秋辭帶月淮。卻歸登第日，名近榜頭排。
官舍臨江口，灘聲入慣聞。水煙晴吐月，山火夜燒雲。且欲尋方士，無心戀使君。異鄉何可住，況復久離群。
白水連天暮，洪波帶日流。風高雲夢夕，月滿洞庭秋。沙上漁人火，煙中賈客舟。西園與南浦，萬里共悠悠。
花飛有底急，老去願春遲。可惜歡娛地，都非少壯時。寬心應是酒，遣興莫過詩。此意陶潛解，吾生後汝期。
欲下丹青筆，先拈寶鏡寒。已經顏索寞，漸覺鬢凋殘。淚眼描將易，愁腸寫出難。恐君渾忘卻，時展畫圖看。
西汜馳暉過，東園別路長。歲華唯隴柏，春事罷公桑。龜兆開泉戶，禽巢閉畫梁。更聞哀禮過，明詔制心喪。
悠悠干祿利，草草廢漁樵。身世堪惆悵，風騷頓寂寥。高秋期步野，積雨放趨朝。得句如相憶，莎齋且見招。
月暗潮又落，西陵渡暫停。村煙和海霧，舟火亂江星。路轉定山繞，塘連范浦橫。鴟夷近何去，空山臨滄溟。
閒居無事擾，舊病亦多痊。選字詩中老，看山屋外眠。片霞侵落日，繁葉咽鳴蟬。對此心還樂，誰知乏酒錢。
虎宿方冬至，鷄人積夜籌。相逢一尊酒，共結兩鄉愁。王儉花為府，盧諶幄內璆。明朝更臨水，悵望嶺南流。
每愛江城裡，青春向盡時。一回新雨歇，是處好風吹。破石黏蟲網，高樓撲酒旗。遙知陶令宅，五樹正離披。
征帆恣遠尋，逶迤過稱心。凝滯蘅灌岸，沿洄楂柚林。穿漵不厭曲，艤潭惟愛深。為樂凡幾許，聽取舟中琴。
伏奏隨廉使，周行外冗員。白髭空受歲，丹陛不朝天。秉燭千官去，垂簾一室眠。羡君青瑣裡，並冕入爐煙。
密葉因裁吐，新花逐翦舒。攀條雖不謬，摘蕊詎知虛。春至由來發，秋還未肯疏。借問桃將李，相亂欲何如。
玉壘峨嵋秀，岷江錦水清。古人搜不盡，吾子得何精。可信由前習，堪聞正後生。東西五千里，多謝寄無成。
古堤迎拜路，萬里一帆前。潮作澆田雨，雲成煮海煙。吏閒唯重法，俗富不憂邊。西掖今宵詠，還應寄阿連。
迥破林煙出，俯窺石潭空。波搖杏梁日，松韻碧窗風。隔水生別島，帶橋如斷虹。九疑南面事，盡入寸眸中。
細雨妝行色，霏霏入戶來。須知相識喜，卻是別愁媒。白刃方盈國，黃金不上台。俱為鄒魯士，何處免塵埃。
靈帥與誰善，得君賓幕中。從容應盡禮，贊畫致元功。連塞雲長慘，才秋樹半空。相如偏自愜，掌記復乘驄。
悠悠飛走情，同樂在陽和。歲中三百日，常恐風雨多。天人信遐遠，時節易蹉跎。洞房有明燭，無乃酣且歌。
東土淹龍駕，西人望翠華。山川祗詢物，宮觀豈為家。十月回星斗，千官捧日車。洛陽無怨思，巡幸更非賒。
一室貯琴尊，詩皆大雅言。夜過秋竹寺，醉打老僧門。遠燒來籬下，寒蔬簇石根。閒庭除鶴跡，半是杖頭痕。
能知出世法，詎有在家心。南院開門送，東山策杖尋。經年期故里，及夏到空林。念遠長勞望，朝朝草色深。
求利有何限，將松入市來。直饒人買去，也向柳邊栽。細葉猶粘雪，孤根尚惹苔。知君用心錯，舉世重花開。
忠州三峽內，井邑聚雲根。小市常爭米，孤城早閉門。空看過客淚，莫覓主人恩。淹泊仍愁虎，深居賴獨園。
東周遣戍役，才子欲離群。部領河源去，悠悠隴水分。笳聲悲塞草，馬首渡關雲。辛苦逢炎熱，何時及漢軍。
香餌綴金鈎，日中懸者幾。盈川是毒流，細大同時死。不唯空飼犬，便可將貽蟻。苟負竭澤心，其他盡如此。
故園終不住，劍鶴在扁舟。盡室無餘俸，還家得白頭。鐘催吳岫曉，月繞渭河流。曾是棲安邑，恩期異日酬。
浩渺行無極，揚帆但信風。雲山過海半，鄉樹入舟中。波定遙天出，沙平遠岸窮。離心寄何處，目斷曙霞東。
海國一尺綺，冰壺萬縷絲。以君西攀桂，贈此金蓮枝。高鳥思茂林，窮魚樂洿池。平生握中寶，無使歲寒移。
四海無拘繫，行心興自濃。百年三事衲，萬里一枝筇。夜減當晴影，春消過雪蹤。白雲深處去，知宿在何峰。
業成洙泗客，皓髮著儒衣。一與遊人別，仍聞帶印歸。林多宛地古，雲盡漢山稀。莫愛潯陽隱，嫌官計亦非。
春關鳥罷啼，歸慶浙煙西。郡守招延重，鄉人慕仰齊。橘青逃暑寺，茶長隔湖溪。乘暇知高眺，微應辨會稽。
來時猶暑服，今已露漫漫。多雨逢初霽，深秋生夜寒。投人心似切，為客事皆難。何處無留滯，誰能暫問看。
前年萬里別，昨日一封書。郢曲西陵渡，秦官使者車。柳塘薰晝日，花水溢春渠。若不嫌鷄黍，先令掃弊廬。
萬里逢歸雁，鄉書忍淚封。吾身不自保，爾道各何從。性拙唯多蹇，家貧半為慵。只思溪影上，臥看玉華峰。
田家春事起，丁壯就東陂。殷殷雷聲作，森森雨足垂。海虹晴始見，河柳潤初移。予意在耕鑿，因君問土宜。
天有惜花意，恐花開染塵。先教微雪下，始放滿城春。且醉登樓客，重期出郭人。因酬郢中律，霜鬢數莖新。
邈邈河上叟，無名契虛沖。靈關暢玄旨，萬乘趨道風。寵辱不可累，飄然在雲空。獨與造化友，誰能測無窮。
蘭杜曉香薄，汀洲夕露繁。並聞燕塞雁，獨立楚人村。霧散孤城上，灘回曙枕喧。不堪逢賈傅，還欲弔湘沅。
倡樓啟曙扉，園柳正依依。鳥鳴知歲隔，條變識春歸。露葉疑啼臉，風花亂舞衣。攀折聊將寄，軍中書信稀。
不見君來久，冤深意未傳。冶長空得罪，夷甫豈言錢。直道天何在，愁容鏡亦憐。因書欲自訴，無淚可潸然。
瑞雪帶寒風，寒風入陰琯。陰琯方凝閉，寒風復淒斷。宮似瑤林匝，庭如月結滿。正賡挾纊詞，非近溫泉暖。
雨霽秋光晚，亭虛野興回。沙鷗掠岸去，溪水上階來。客傲風攲幘，筵香菊在杯。東山長許醉，何事憶天台。
獨釣春江上，春江引趣長。斷煙棲草碧，流水帶花香。心事同沙鳥，浮生寄野航。荷衣塵不染，何用濯滄浪。
地白風色寒，雪花大如手。笑殺陶淵明，不飲杯中酒。浪撫一張琴，虛栽五株柳。空負頭上巾，吾于爾何有。
見君還此地，灑淚向江邊。國士勞相問，家書無處傳。荒城胡馬跡，塞木戍人煙。一路堪愁思，孤舟何渺然。
年曆復年曆，卷盡悲且惜。曆日何足悲，但悲年運易。年年豈無嘆，此嘆何唧唧。所嘆別此年，永無長慶歷。
欲往幾經年，今來意豁然。江風長借客，岳雨不因天。戲鷺飛輕雪，驚鴻叫亂煙。晚秋紅藕裡，十宿寄漁船。
松偃石床平，何人識姓名。溪冰寒棹響，岩雪夜窗明。機盡心猿伏，神閒意馬行。應知此來客，身世兩無情。
沙岸竹森森，維艄聽越禽。數家同老壽，一逕自陰深。喜客嘗留橘，應官說採金。傾壺真得地，愛日靜霜砧。
此心非一事，書札若為傳。舊國別多日，故人無少年。空巢霜葉落，疏牖水螢穿。留得林僧宿，中宵坐默然。
得道應無著，謀生亦不妨。春泥秧稻暖，夜火焙茶香。水巷風塵少，松齋日月長。高閒真是貴，何處覓侯王。
冷竹風成韻，荒街葉作堆。欲尋聯句卷，先飲暖寒杯。帽為迎霜戴，爐因試火開。時時還有客，終不當君來。
下第言之蜀，那愁舉別杯。難兄方在幕，上相復憐才。鳥徑盤春靄，龍湫發夜雷。臨邛無久戀，高桂待君回。
參差綠蒲短，搖艷雲塘滿。紅瀲蕩融融，鶯翁鸂鶒暖。萋芊小城路，馬上修蛾懶。羅衫梟向風，點粉金鸝卵。
靈州天一涯，幕客似還家。地得江南壤，程分磧裡砂。禁鹽調上味，麥穗結秋花。前席因籌畫，清吟塞日斜。
通宵復連夕，其狀只如傾。卻遣思山者，忽然嫌水聲。好花飄草盡，古壁欲雲生。不奈天難問，迢迢遠客情。
鹿亭岩下置，時領白麛過。草細眠應久，泉香飲自多。認聲來月塢，尋跡到煙蘿。早晚吞金液，騎將上絳河。
得祿從高第，還鄉見後生。田園休問主，詞賦已垂名。掃壁前題出，開窗舊景清。遙知賢太守，致席日邀迎。
大業來四夷，仁風和萬國。白日體無私，皇天輔有德。七旬罪已服，六月師方克。偉哉帝道隆，終始常作則。
把鏡朝猶在，添香夜不歸。鴛鴦拂瓦去，鸚鵡透籠飛。不逐張公子，即隨劉武威。新知正相樂，從此脫青衣。
碧落澄秋景，玄門啟曙關。人疑列禦至，客似令威還。羽蓋徒欣仰，雲車未可攀。只應傾玉醴，時許寄頽顏。
年老無流輩，行稀足薜蘿。熱時憐水近，高處見山多。衣袖長堪舞，喉嚨轉解歌。不辭狂復醉，人世有風波。
春亦怯邊游，此行風正秋。別離逢雨夜，道路向雲州。磧樹藏城近，沙河漾日流。將軍方破虜，莫惜獻良籌。
獵獵寒蕪引，承風勢不還。放來應有主，焚去到何山。焰入空濛裡，煙飛蒼莽間。石中有良玉，惆悵但傷顏。
萬里永昌城，威儀奉聖明。冰心瘴江冷，霜憲漏天晴。荒外開亭候，雲南降旆旌。他時功自許，絶域轉哀榮。
大業來四夷，仁風和萬國。白日體無私，皇天輔有德。七旬罪已服，六月師方克。偉哉帝道隆，終始常作則。
歸日值江春，看花過楚津。草晴蟲網遍，沙曉浪痕新。蓮葉初浮水，鷗雛已狎人。漁心慚未遂，空厭路岐塵。
南行春已滿，路半水茫然。楚望花當渡，湘陰橘滿川。山橫湖色上，帆出鳥行前。此任無辭遠，親人貴用還。
內殿張絃管，中原絶鼓鼙。舞成青海馬，鬥殺汝南鷄。不見華胥夢，空聞下蔡迷。宸襟他日淚，薄暮望賢西。
射飛誇侍獵，行樂愛聯鑣。薦枕青娥艷，鳴鞭白馬驕。曲房珠翠合，深巷管弦調。日晚春風裡，衣香滿路飄。
雙剎夾虛空，緣雲一徑通。似從忉利下，如過劍門中。燈火光初合，笙歌曲未終。可憐獅子座，舁出淨名翁。
客從巴水渡，傳爾溯行舟。是日風波霽，高堂雨半收。青山滿蜀道，綠水向荊州。不作書相問，誰能慰別愁。
山齋路幾層，敗衲學真乘。寒暑移雙樹，光陰盡一燈。風飄高竹雪，泉漲小池冰。莫訝頻來此，修身欲到僧。
晦日嫌春淺，江浦看湔衣。道傍花欲合，枝上鳥猶稀。共憶浮橋晚，無人不醉歸。寄書題此日，雁過洛陽飛。
雁門歸去遠，垂老脫袈裟。蕭寺休為客，曹溪便寄家。綠琪千歲樹，黃槿四時花。別怨應無限，門前桂水斜。
漠漠復雰雰，東風散玉塵。明催竹窗曉，寒退柳園春。綠醖香堪憶，紅爐暖可親。忍心三兩日，莫作破齋人。
月明邊徼靜，戍客望鄉時。塞古柳衰盡，關寒榆發遲。蒼蒼萬里道，慼慼十年悲。今夜青樓上，還應照所思。
茫茫沙漠廣，漸遠赫連城。堡迥烽相見，河移浪旋生。無蟬嘶折柳，有寇似防兵。不耐饑寒迫，終誰至此行。
西京曾入內，東洛又朝天。聖上方虛席，僧中正乏賢。晨光金殿裡，紫氣玉簾前。知祝唐堯化，新恩異往年。
一別同袍友，相思已十年。長安多在客，久病忽聞蟬。驟雨才沾地，陰雲不遍天。微涼堪話舊，移榻晚風前。
霄漢正聯飛，江湖又獨歸。暫歡同賜被，不待易朝衣。山雨迎軍晚，蘆風候火微。還當宴鈴閣，謝守亦光輝。
虛窗兩叢竹，靜室一爐香。門外紅塵合，城中白日忙。無煩尋道士，不要學仙方。自有延年術，心閒歲月長。
疵賤出山東，忠貞任土風。因敷河朔藻，得奉洛陽宮。一顧侍御史，再顧給事中。常願粉肌骨，特答造化功。
棕床已自檠，野宿更何營。大海誰同過，空山虎共行。身心相外盡，鬢髮定中生。紫閣人來禮，無名便是名。
睥睨江鴉集，堂皇海燕過。減衣憐蕙若，展帳動煙波。日烈憂花甚，風長奈柳何。陳遵容易學，身世醉時多。
晚過石屏村，村長日漸曛。僧歸下嶺見，人語隔溪聞。谷響寒耕雪，山明夜燒雲。家家扣銅鼓，欲賽魯將軍。
酒熟人須飲，春還鬢已秋。願逢千日醉，得逭百年愁。卒卒周姬旦，棲棲魯孔丘。平生能幾日，不及且遨遊。
閣下燈前夢，巴南城裡游。覓花來渡口，尋寺到山頭。江色分明綠，猿聲依舊愁。禁鐘驚睡覺，唯不上東樓。
雲母映溪水，溪流知幾春。深藏武陵客，時過洞庭人。白髮慚皎鏡，清光媚奫淪。寥寥古松下，歲晚掛頭巾。
今日潘懷縣，同時陸浚儀。坐開桑落酒，來把菊花枝。天宇清霜淨，公堂宿霧披。晚酣留客舞，鳧舄共差池。
日月人間短，何時此得仙。古山春已盡，遺渚事空傳。不見騰雲駕，徒臨洗藥泉。如今成逝水，翻使恨流年。
何人知寺路，松竹暗春山。潭黑龍應在，巢空鶴未還。經年來客倦，半日與僧閒。更共嘗新茗，聞鐘笑語間。
我家不背水，君身不向越。自是相憶苦，忽如經年別。山家草木寒，石上有殘雪。美人望不見，迢迢雲中月。
禦溝一相送，征馬屢盤桓。言笑方無日，離憂獨未寬。舉杯聊勸酒，破涕暫為歡。別後風清夜，思君蜀路難。
昔為瑤池侶，飛舞集蓬萊。今作江漢別，風雪一徘徊。嘶馬立未還，行舟路將轉。江頭暝色深，揮袖依稀見。
遠山湖上小，青翠望依稀。才向窗中列，還從林表微。色濃春草在，峰起夏雲歸。不是蓬萊島，如何人去稀。
寥落關河暮，霜風樹葉低。遠天垂地外，寒日下峰西。有志煙霞切，無家歲月迷。清宵話白閣，已負十年棲。
驥子春猶隔，鶯歌暖正繁。別離驚節換，聰慧與誰論。澗水空山道，柴門老樹村。憶渠愁只睡，炙背俯晴軒。
天將興大蜀，有道遂君臨。四塞同諸子，三邊共一心。闍婆香似雪，回鶻馬如林。曾讀前皇傳，巍巍冠古今。
南浮雖六月，風水已秋涼。日亂看江樹，身飛逐楚檣。後期誰可定，臨別語空長。遠宦須清苦，幽蘭貴獨芳。
酒禮慚先祭，刑書已曠官。詔馳黃紙速，身在絳紗安。聖位登堂靜，生徒跪席寒。庭槐暫搖落，幸為入春看。
不覺百年半，何曾一日閒。朝隨燭影出，暮趁鼓聲還。瓮裡非無酒，牆頭亦有山。歸來長困臥，早晚得開顏。
片席隨高鳥，連天積浪間。葦寬雲不匝，風廣雨無閒。戍影臨孤浦，潮痕在半山。東原歸未得，荏苒滯江關。
獨受主恩歸，當朝似者稀。玉壺分禦酒，金殿賜春衣。拂席流鶯醉，鳴鞭駿馬肥。滿台簪白筆，捧手戀清輝。
澤春關路迥，暮雨細霏霏。帶霧昏河浪，和塵重客衣。望中迷去騎，愁裡亂斜暉。惆悵家山遠，溟蒙濕翠微。
露井桃花發，雙雙燕並飛。美人姿態裡，春色上羅衣。自愛頻開鏡，時羞欲掩扉。心知行路客，遙惹五香歸。
野步出茆齋，閒行坐石台。久悲鄉路遠，猶喜杏花開。鷗鷺皆飛去，帆檣何處來。因凝千里目，落日尚徘徊。
趨馳早晚休，一歲又殘秋。若只如今日，何難致白頭。滄波歸處遠，旅舍向邊愁。賴見前賢說，窮通不自由。
村店月西出，山林鵯鵊聲。旅燈徹夜席，束囊事晨征。寂寂人尚眠，悠悠天未明。豈無偃息心，所務前有程。
昨宵淒斷處，對月與臨風。鶴病三江上，蘭衰百草中。題詩隨謝客，飲酒寄黃翁。早歲心相待，還因貴賤同。
白錦文章亂，丹霄羽翮齊。雲中呼暫下，雪裡放還迷。梁苑驚池鶩，陳倉拂野鷄。不知寥廓外，何處獨依棲。
吐吐依松磴，舒苗長石台。神農嘗藥罷，質子寄書來。色映蒲萄架，花分竹葉杯。金堤不見識，玉潤幾重開。
閒拂檐塵看，鳴琴候月彈。桃源迷漢姓，松徑有秦官。空谷歸人少，青山背日寒。羡君棲隱處，遙望在雲端。
暑月放朝頻，青槐路絶塵。雨晴江色出，風動草香新。獨立分幽島，同行得靜人。此歡宜稍滯，此去與誰親。
金閣惜分香，鉛華不重妝。空餘歌舞地，猶是為君王。哀弦調已絶，艷曲不須長。共看西陵暮，秋煙生白楊。
病起見生涯，資緣覺甚奢。方袍嫌垢弊，律服變光華。頗愧同諸俗，何嘗異出家。三衣如兩翼，珍重汝寒鴉。
江村風雪霽，曉望忽驚春。耕地人來早，營巢鵲語頻。帶花移樹小，插槿作籬新。何事勝無事，窮通任此身。
天河夜未央，漫漫復蒼蒼。重君遠行至，及此明月光。華星映衰柳，暗水入寒塘。客心定何似，餘歡方自長。
楚萬重陽日，群公賞宴來。共乘休沐暇，同醉菊花杯。逸思高秋發，歡情落景催。國人咸寡和，遙愧洛陽才。
樵牧南山近，林閭北郭賒。先人留素業，老圃作鄰家。不種千株橘，惟資五色瓜。邵平能就我，開徑剪蓬麻。
禁苑春暉麗，花蹊綺樹妝。綴條深淺色，點露參差光。嚮日分千笑，迎風共一香。如何仙嶺側，獨秀隱遙芳。
高人遊息處，與此曲池連。密樹才春後，深山在目前。遠峰初絶雨，片石欲生煙。數有僧來宿，應緣靜好禪。
廢苑杏花在，行人愁到時。獨開新塹底，半露舊燒枝。晚色連荒轍，低陰覆折碑。茫茫古陵下，春盡又誰知。
馬省曾行處，連嘶渡晚河。忽驚鄉樹出，漸識路人多。細徑穿禾黍，頽垣壓薜蘿。乍歸猶似客，鄰叟亦相過。
西蜀方攜手，南宮憶比肩。平生猶不淺，覊旅轉相憐。山店雲迎客，江村犬吠船。秋來取一醉，須待月光眠。
極南極北遊，東泛復西流。行匝中華地，魂銷四海秋。題詩在瓊府，附舶出青州。不遇一公子，彈琴弔古丘。
多病久離索，相尋聊解顏。短牆通禦水，疏樹出南山。歲月何難老，園林未得還。無門共榮達，孤坐卻如閒。
溪水碧悠悠，猿聲斷客愁。漁潭逢釣楫，月浦值孤舟。訪泊隨煙火，迷途視鬥牛。今宵越鄉意，還取醉忘憂。
曦車日亭午，浮箭未移暉。日光無落照，樹影正中圍。草萎看稍靡，葉燥望疑稀。晝寢慚經笥，暫解入朝衣。
不戀明皇寵，歸來鏡水隅。道裝汀鶴識，春醉釣人扶。逐朵雲如吐，成行雁侶驅。蘭亭名景在，蹤跡未為孤。
帶雪梅初暖，含煙柳尚青。來窺童子偈，得聽法王經。會理知無我，觀空厭有形。迷心應覺悟，客思未遑寧。
爪牙在身上，陷阱猶可制。爪牙在胸中，劍戟無所畏。人言畏猛虎，誰是撩頭斃。只見古來心，奸雄暗相噬。
此別欲何往，未言歸故林。行車新歲近，落日亂山深。野店寒無客，風巢動有禽。潛知經目事，大半是愁吟。
泬寥空色遠，蕓黃淒序變。涸浦落遵鴻，長飆送巢燕。千秋流夕景，萬籟含宵喚。峻雉聆金柝，層台切銀箭。
側聽宮官說，知君寵尚存。未能開笑頰，先欲換愁魂。寶鏡窺妝影，紅衫裛淚痕。昭陽今再入，寧敢恨長門。
萬里南遷客，辛勤嶺路遙。溪行防水弩，野店避山魈。瘴海須求藥，貪泉莫舉瓢。但能堅志義，白日甚昭昭。
明月溪頭寺，蟲聲滿橘洲。倚欄香徑晚，移石太湖秋。古樹雲歸盡，荒台水更流。無人見惆悵，獨上最高樓。
明月沉珠浦，風飄濯錦川。樓台臨絶岸，洲渚亙長天。旅泊成千里，柏遑共百年。窮途唯有淚，還望獨潸然。
夜久村落靜，徘徊楊柳津。青山猶有路，明月已無人。夢寐空前事，星霜倦此身。嘗期結茅處，來往躡遺塵。
秦川朝望迥，日出正東峰。遠近山河淨，逶迤城闕重。秋聲萬戶竹，寒色五陵松。客有歸歟嘆，淒其霜露濃。
生自蒼崖邊，能諳白雲養。才穿遠林去，已在孤峰上。薪和野花束，步帶山詞唱。日暮不歸來，柴扉有人望。
鶯遷與鶂退，十載泣岐分。蜀道重來老，巴猿此去聞。曉程侵嶺雪，遠棧入谿雲。莫滯趨庭戀，榮親只待君。
晚日臨寒渚，微風發棹謳。鳳池波自闊，魚水運難留。亭古思宏棟，川長憶夜舟。想公高世志，只似冶城游。
羸臥承新命，優容獲所安。遣兒迎賀客，無力拂塵冠。偃仰晴軒暖，支離曉鏡寒。那堪報恩去，感激對衰蘭。
聖蹟誰會得，每到亦徘徊。一尚不可得，三從何處來。清宵寒露滴，白晝野雲隈。應是表靈異，凡情安可猜。
流鶯拂綉羽，二月上林期。待雪消金禁，銜花向玉墀。翅掩飛燕舞，啼惱婕妤悲。料取金閨意，因君問所思。
借問隴頭水，年年恨何事。全疑嗚咽聲，中有徵人淚。自古無長策，況我非深智。何計謝潺湲，一宵空不寐。
江瘴節候暖，臘初梅已殘。夜來北風至，喜見今日寒。扣冰淺塘水，擁雪深竹闌。復此滿尊醁，但嗟誰與歡。
吟詩早得名，戴豸又加榮。下國閒歸去，他人少此情。雲移寒嶠出，燒夾夜江明。重引池塘思，還登謝脁城。
江堤閲暗流，漏鼓急殘籌。片月低城堞，稀星轉角樓。鶴媒華表上，鵾鵊柳枝頭。不為來趨府，何因欲曙游。
落日明歌席，行雲逐舞人。江前飛暮雨，樑上下輕塵。冶服看疑畫，妝台望似春。高車勿遽返，長袖欲相親。
幸因腐草出，敢近太陽飛。未足臨書卷，時能點客衣。隨風隔幔小，帶雨傍林微。十月清霜重，飄零何處歸。
拂霞疑電落，騰虛狀寫虹。屈伸煙霧裡，低舉白雲中。紛披乍依迥，掣曳或隨風。念茲輕薄質，無翅強搖空。
使者銜中旨，崎嶇萬里行。人心猶未革，天意似難明。四海霍光第，六宮張奉營。陪臣無以報，西望不勝情。
十年猶執憲，萬里獨歸春。舊國逢芳草，青雲見故人。潘郎今發白，陶令本家貧。相送臨京口，停橈淚滿巾。
郡北最高峰，巉岩絶雲路。朝來上樓望，稍覺得幽趣。朦朧碧煙裡，群嶺若相附。何時一登陟，萬物皆下顧。
悠悠驅匹馬，征路上連岡。晚翠深雲竇，寒苔淨石樑。荻花偏似雪，楓葉不禁霜。愁見前程遠，空郊下夕陽。
棠棣黃花發，忘憂碧葉齊。人閒微病酒，燕重遠兼泥。混沌何由鑿，青冥未有梯。高陽舊徒侶，時復一相攜。
離亭餞落暉，臘酒減徵衣。歲晚煙霞重，川寒雲樹微。戎裝千里至，舊路十年歸。還似汀洲雁，相逢又背飛。
歲暮見華髮，平生志半空。孤雲不我棄，歸隱與誰同。枉道紫宸謁，妨栽丹桂叢。何如隨野鹿，棲止石岩中。
相近復相尋，山僧與水禽。煙蓑春釣靜，雪屋夜棋深。雅道誰開口，時風未醒心。溪光何以報，只有醉和吟。
未得青雲志，春同秋日情。花開如葉落，鶯語似蟬鳴。道合和貧守，詩堪與命爭。饑寒是吾事，斷定不歸耕。
歸騎雙旌遠，歡生此別中。蕭關分磧路，嘶馬背寒鴻。朔色晴天北，河源落日東。賀蘭山頂草，時動卷帆風。
身為郢令客，心許楚山雲。文墨應經世，林泉漫誘君。欲隨樵子去，惜與道流分。肯謝申公輩，治詩事漢文。
扁舟閒引望，望極更盤桓。山密礙江曲，雨多饒地寒。短莎煙苒苒，驚浪雪漫漫。難寫愁何限，鄉關在一端。
家山近石頭，遂意恣東遊。祖席離烏府，歸帆轉蜃樓。陰氛出海散，落月向潮流。別有為霖日，孤雲未自由。
夕陽歸路後，霜野物聲干。集鳥翻漁艇，殘虹拂馬鞍。劉楨元抱病，虞寄數辭官。白袷經年卷，西來及早寒。
日月出又沒，台城空白雲。雖寬百姓土，漸缺六朝墳。禾黍是亡國，山河歸聖君。松聲驟雨足，幾寺晚鐘聞。
瀧路下丹徼，郵童揮畫橈。山回千騎隱，雲斷兩鄉遙。漁滬擁寒溜，畲田落遠燒。維舟更相憶，惆悵坐空宵。
十萬羽林兒，臨洮破郅支。殺添胡地骨，降足漢營旗。塞闊牛羊散，兵休帳幕移。空流隴頭水，嗚咽向人悲。
蒼蒼楓樹林，草合廢宮深。越水風浪起，吳王歌管沈。燕歸巢已盡，鶴語塚難尋。旅泊彼何夜，希君抽玉琴。
聞鐘獨不齋，何事更關懷。靜少人過院，閒從草上階。生台無鳥下，石路有雲埋。為憶禪中舊，時猶夢百崖。
憐君洞庭上，白髮向人垂。積雨悲幽獨，長江對別離。牛羊歸故道，猿鳥聚寒枝。明發遙相望，雲山不可知。
寥落九秋晚，端憂時物殘。隔林螢影度，出禁漏聲寒。愁雨洞房掩，孤燭遙夜闌。懷賢夢南國，興盡水漫漫。
瘴癘浮三蜀，風雲暗百蠻。捲簾唯白水，隱幾亦青山。猿捷長難見，鷗輕故不還。無錢從滯客，有鏡巧催顏。
朱檻在空虛，涼風八月初。山形如峴首，江色似桐廬。佛寺乘船入，人家枕水居。高亭仍有月，今夜宿何如。
陽翟疏豐構，臨平演慶源。學筵尊授幾，儒服寵乘軒。審諭留中密，開陳與上言。徂暉一不借，空有賜東園。
紅亭酒瓮香，白麵綉衣郎。砌冷蟲喧坐，簾疏雨到床。鐘催離興急，弦逐醉歌長。關樹應先落，隨君滿鬢霜。
遇興尋文客，因歡命酒徒。春遊憶親故，夜會似京都。詩思閒仍在，鄉愁醉暫無。狂來欲起舞，慚見白髭鬚。
裡巷多通水，林園盡不扃。松身為外戶，池面是中庭。元氏詩三帙，陳家酒一瓶。醉來狂發詠，鄰女映籬聽。
玉琯涼初應，金壺夜漸闌。滄池流稍潔，仙掌露方清。雁聲風處斷，樹影月中寒。爽氣長空淨，高吟覺思寬。
留歡方繼燭，此會豈他人。鄉裡游從舊，兒童內外親。夜深愁不醉，老去別何頻。莫折園中柳，相看惜暮春。
耗磨傳茲日，縱橫道未宜。但令不忌醉，翻是樂無為。上月今朝減，流傳耗磨辰。還將不事事，同醉俗中人。
平明敞帝居，霰雪下凌虛。寫月含珠綴，從風薄綺疏。年驚花絮早，春夜管弦初。已屬雲天外，欣承霈澤餘。
久別青雲士，幽人分固然。愁心不易去，蹇步卒難前。盡落經霜葉，頻陰欲雪天。歸山自有限，豈待白頭年。
眠雲喜道存，讀易過朝昏。喬木青連郭，長河白瀉門。鐘沈殘月塢，鳥去夕陽村。搜此成閒句，期逢作者論。
兩岸山青映，中流一棹聲。遠無風浪動，正向夕陽橫。島嶼蟬分宿，沙洲客獨行。浩然心自合，何必濯吾纓。
此身西復東，何計此相逢。夢盡吳越水，恨深襄漢鐘。積雲開去路，曙雪疊前峰。誰即知非舊，憐君忽見容。
正月風光好，逢君上客稀。曉風催鳥囀，春雪帶花飛。堂上吹金管，庭前試舞衣。俸錢供酒債，行子未須歸。
九疊蒼崖裡，禪家鑿翠開。清時誰夢到，白傅獨尋來。怪石和僧定，閒雲共鶴回。任茲休去者，心是不然灰。
南陌春風早，東鄰曙色斜。一花開楚國，雙燕入盧家。眠罷梳雲髻，妝成上錦車。誰知如昔日，更浣越溪紗。
蕪沒叢台久，清漳廢禦溝。蟬鳴河外樹，人在驛西樓。雲燒天中赤，山當日落秋。近郊經戰後，處處骨成丘。
蜀道下湘渚，客帆應不迷。江分三峽響，山並九華齊。秋泊雁初宿，夜吟猿乍啼。歸時慎行李，莫到石城西。
之官逢計吏，風土問如何。海口朝陽近，青州春氣多。郊原鵬影到，樓閣蜃雲和。損益關從事，期聽勞者歌。
無輕舴艋舟，始自鴟夷子。雙闕掛朝衣，五湖極煙水。時游杏壇下，乍入湘川裡。永日歌濯纓，超然謝塵滓。
銀地有餘光，方公道益芳。誰分修藏力，頂有剃頭霜。經勘松風燥，檐垂塢茗香。終須結西社，此縣似柴桑。
低折滄洲簿，無書整兩春。馬從同事借，妻怕罷官貧。道僻收閒藥，詩高笑故人。仍聞長吏奏，表乞鎖廳頻。
旅館再經秋，心煩懶上樓。年光同過隙，人事且隨流。骨肉憑書問，鄉關託夢游。所嗟山郡酒，傾盡只添憂。
憑檻見天涯，非秋亦可悲。晚天帆去疾，春雪燕來遲。山水分鄉縣，干戈足別離。南人廢耕織，早晚罷王師。
蒙蘢中一徑，繞在千峰裡。歇處遇松根，危中值石齒。花穿枲衣落，雲拂芒鞋起。自古行此途，不聞顛與墜。
高士高無敵，騰騰話入燕。無人知爾意，向我道非禪。慄徑穿蕃塚，狼聲隔遠煙。槃山多道侶，應未有歸年。
幽居人世外，久厭市朝喧。蒼翠連雙闕，微茫認九原。殘紅映鞏樹，斜日照轘轅。薄暮柴扉掩，誰知仲蔚園。
平生一顧念，意氣溢三軍。野日分戈影，天星合劍文。弓弦抱漢月，馬足踐胡塵。不求生入塞，唯當死報君。
白髮初為吏，有慚年少郎。自知身上拙，不稱世間忙。秋雨懸牆綠，暮山宮樹黃。同官若容許，長借老僧房。
流水繞雙島，碧溪相併深。浮花擁曲處，遠影落中心。閒鷺久獨立，曝龜驚復沉。蘋風有時起，滿谷簫韶音。
遙想廬陵郡，還聽叔度歌。舊官移上象，新令布中和。看竹經霜少，聞猿帶雨多。但愁征拜日，無奈借留何。
秘閣鎖書深，牆南列晚岑。吏人同野鹿，庭木似山林。淺井寒蕪入，迴廊疊蘚侵。閒看薛稷鶴，共起五湖心。
一尉便垂白，數年唯草玄。出關策匹馬，逆旅聞秋蟬。愛客多酒債，罷官無俸錢。知君覊思少，所適主人賢。
客來鳴素琴，惆悵對遺音。一曲起於古，幾人聽到今。盡含風靄遠，自泛月煙深。風續水山操，坐生方外心。
蘚幘翠髯公，存思古觀空。曉壇檉葉露，晴圃柳花風。壽已將椿並，棋難見局終。何當與高鶴，飛去海光中。
宗流許身子，物表養高閒。空色清涼寺，秋聲鼓吹山。看心水磬後，行道雨花間。七葉翻章句，時時啟義關。
一望一蒼然，蕭騷起暮天。遠山橫落日，歸鳥度平川。家是去秋別，月當今夕圓。漁翁似相伴，徹曉葦叢邊。
干木布衣者，守道杜衡門。德光義且富，肯易王侯尊。魏主欽其賢，軾廬情亦敦。秦兵遂不舉，高臥為國藩。
近夜山更碧，入林溪轉清。不知伏牛事，潭洞何從橫。野岸煙初合，平湖月未生。孤舟屢失道，但聽秋泉聲。
涼風已裊裊，露重木蘭枝。獨上高樓望，行人遠不知。輕寒入洞戶，明月滿秋池。燕去鴻方至，年年是別離。
郡城朝解纜，江岸暮依村。二女竹上淚，孤臣水底魂。雙雙歸蟄燕，一一叫群猿。迴首那聞語，空看別袖翻。
關山今不掩，軍候鳥先知。大漢嫖姚入，烏孫部曲隨。高旌天外駐，寒角月中吹。歸到長安第，花應再滿枝。
自得高閒性，平生向北棲。月潭雲影斷，山葉雨聲齊。庭樹人書匝，欄花鳥坐低。相留永不忘，經宿話丹梯。
錦裡淹中館，岷山稷下亭。空梁無燕雀，古壁有丹青。槐落猶疑市，苔深不辨銘。良哉二千石，江漢表遺靈。
一室爐峰下，荒榛手自開。粉牌新薤葉，竹援小蔥台。樹黑雲歸去，山明日上來。便知心是佛，堅坐對寒灰。
辰位列四星，帝功參十亂。進賢勤內輔，扈蹕清多難。承天厚載均，並耀宵光燦。留徽藹前躅，萬古披圖煥。
文翰走天下，琴尊臥洛陽。貞元朝士盡，新歲一悲涼。名早緣才大，官遲為壽長。時來知病已，莫嘆步趨妨。
天水秋雲薄，從西萬里風。今朝好晴景，久雨不妨農。塞柳行疏翠，山梨結小紅。胡笳樓上發，一雁入高空。
疏桐余一干，風雨日蕭條。歲晚琴材老，天寒桂葉凋。已悲根半死，復恐尾全焦。幸在龍門下，知音肯寂寥。
過此一酸辛，行人淚有痕。獨殘新碧樹，猶擁舊朱門。歌歇雲初散，檐空燕尚存。不知彈鋏客，何處感新恩。
東西南北路，相遇共興哀。世濁無知己，子從何處來。菊衰芳草在，程遠宿煙開。儻遇中興主，還應不用媒。
上將擁黃須，安西逐指呼。離鄉俱少壯，到磧減肌膚。風雪夜防塞，腥膻朝系胡。為君樂戰死，誰喜作征夫。
府僚能枉駕，家醖復新開。落日池上酌，清風鬆下來。廚人具鷄黍，稚子摘楊梅。誰道山公醉，猶能騎馬回。
點點抱離念，曠懷成怨歌。高台試延望，落照在寒波。此地芳草歇，舊山喬木多。悠然暮天際，但見鳥相過。
下馬似無人，開門只一身。心同孤鶴靜，行過老僧真。亂水藏幽徑，高原隔遠津。匡廬曾共隱，相見自相親。
水國春常在，台城夜未寒。麗華承寵渥，江令捧杯盤。宴罷明堂爛，詩成寶炬殘。兵來吾有計，金井玉鈎欄。
九江寒露夕，微浪北風生。浦嶼漁人火，蒹葭鳧雁聲。頽雲晦廬岳，微鼓辨湓城。遠憶天邊弟，曾從此路行。
夕陽黯晴碧，山翠互明滅。此中意無限，要與開士說。徒鬱仲舉思，詎回道林轍。孤興欲待誰，待此湖上月。
野客行無定，全家在浦東。寄眠僧閣靜，贈別橐金空。舊裡千山隔，歸舟百計同。藥資如有分，相約老吳中。
咽咽學楚吟，病骨傷幽素。秋姿白髮生，木葉啼風雨。燈青蘭膏歇，落照飛蛾舞。古壁生凝塵，覊魂夢中語。
四望非人境，從前洞穴深。潭清蒲遠岸，嵐積樹無陰。看草初移屐，捫蘿忽並簪。世嫌山水僻，誰伴謝公吟。
忽憶金蘭友，攜琴去自由。遠尋寒澗碧，深入亂山秋。見後卻無語，別來長獨愁。幸逢三五夕，露坐對冥搜。
近甸名偏著，登城景又寬。半空分太華，極目是長安。雪助河流漲，人耕燒色殘。閒來時甚少，欲下重憑欄。
暑退人體輕，雨餘天色改。荷珠貫索斷，竹粉殘妝在。高僧掃室請，逸客登樓待。槐柳漸蕭疏，閒門少光彩。
陽羡蘭陵近，高城帶水閒。淺流通野寺，綠茗蓋春山。長吏多愁罷，遊人詎肯還。知君日清淨，無事掩重關。
驪阜鎮皇都，鑾游眺八區。原隰旌門裡，風雲扆座隅。直城如鬥柄，官樹似星榆。從臣詞賦末，濫得上天衢。
甚矣頻頻醉，神昏體亦虛。肺傷徒問藥，發落不盈梳。戀寢嫌明室，修生愧道書。西峰老僧語，相勸合何如。
天賦識靈草，自然鐘野姿。閒來北山下，似與東風期。雨後探芳去，雲間幽路危。唯應報春鳥，得共斯人知。
危梁枕路岐，駐馬問前時。價自友朋得，名因婦女知。直須論運命，不得逞文詞。執戟君鄉裡，榮華竟若為。
叢木開風徑，過從白晝寒。舍深原草合，茶疾竹薪干。夕雨生眠興，禪心少話端。頻來覺無事，盡日坐相看。
夜疑關山月，曉似沙場雪。曾使西域來，幽情望超越。將念浩無際，欲言忘所說。豈是花感人，自憐抱孤節。
小郡大江邊，危樓夕照前。青蕪卑濕地，白露泬寥天。鄉國此時阻，家書何處傳。仍聞陳蔡戍，轉戰已三年。
十萬羽林兒，臨洮破郅支。殺添胡地骨，降足漢營旗。塞闊牛羊散，兵休帳幕移。空餘隴頭水，嗚咽向人悲。
秋色滿行路，此時心不閒。孤貧游上國，少壯有衰顏。眾鳥已歸樹，旅人猶過山。蕭條遠林外，風急水潺潺。
苦雨滴蘭砌，秋風生葛衣。潢污三徑絶，砧杵四鄰稀。分與玄豹隱，不為湘燕飛。慚君角巾折，猶肯問衡闈。
關勢遙臨海，峰巒半入雲。煙中獨鳥下，潭上雜花熏。寄遠悲春草，登臨憶使君。此時還極目，離思更紛紛。
早晚辭沙漠，南來處處飛。關山多雨雪，風水損毛衣。碧海魂應斷，紅樓信自稀。不知矰繳外，留得幾行歸。
林臥愁春盡，開軒覽物華。忽逢青鳥使，邀入赤松家。丹灶初開火，仙桃正落花。童顏若可駐，何惜醉流霞。
斜日下孤城，長吟出點兵。羽書和客卷，邊思雜詩情。朔雪定鴻翼，西風嚴角聲。吟餘多獨坐，沙月對樓生。
弭棹已傷別，不堪離緒催。十年一心人，千里同舟來。鄉路我尚遙，客遊君未回。將何慰兩端，互勉臨岐杯。
密室靜存神，陰陽重一斤。煉成離女液，咽盡坎男津。漸變逍遙體，超然自在身。更修功業滿，旌鶴引朝真。
一錫隨緣赴，天台又去登。長亭舊別路，落日獨行僧。夜燒山何處，秋帆浪幾層。他時授巾拂，莫為老無能。
公府想無事，西池秋水清。去年為狎客，永日奉高情。況有台上月，如聞雲外笙。不知桑落酒，今歲與誰傾。
避暑高樓上，平蕪望不窮。鳥窮山色去，人歇樹陰中。數帶長河水，千條弱柳風。暗思多少事，懶話與芝翁。
桃李有奇質，樗櫟無妙姿。皆承慶雲沃，一種春風吹。美惡苟同歸，喧囂徒爾為。相將任玄造，聊醉手中卮。
野僧教種法，苒苒出蓬蒿。百歲催人老，千年待爾高。靜宜兼竹石，幽合近猿猱。他日成陰後，秋風吹海濤。
桂楫彩為衣，行當令節歸。夕潮迷浦遠，晝雨見人稀。野芰到時熟，江鷗泊處飛。離琴一奏罷，山雨靄餘暉。
時難訪親戚，相見喜還悲。好學年空在，從戎事已遲。聽琴泉落處，步履雪深時。惆悵多邊信，青山共有期。
夏圃秋涼入，樹低逢幘欹。水聲翻敗堰，山翠濕疏籬。綠滑莎藏徑，紅連果壓枝。幽人更何事，旦夕與僧期。
舊事說如夢，誰當信老夫。戰場幾處在，部曲一人無。落日收病馬，晴天曬陣圖。猶希聖朝用，自鑷白髭鬚。
肅肅湘妃廟，空牆碧水春。蟲書玉珮蘚，燕舞翠帷塵。晚泊登汀樹，微馨借渚蘋。蒼梧恨不盡，染淚在叢筠。
昔別若夢中，天涯忽相逢。洞庭破秋月，縱酒開愁容。贈劍刻玉字，延平兩蛟龍。送君不盡意，書及雁回峰。
將軍誇膽氣，功在殺人多。對酒擎鐘飲，臨風拔劍歌。翻師平碎葉，掠地取交河。應笑孔門客，年年羡四科。
獨上百尺樓，目窮思亦愁。初日遍露草，野田荒悠悠。塵息長道白，林清宿煙收。迴首雲深處，永懷鄉舊遊。
粉紜隔窗語，重約蹋青期。總得相逢處，無非欲去時。恨深書不盡，寵極意多疑。惆悵桃源路，惟教夢寐知。
洛渚問吳潮，吳門想洛橋。夕煙楊柳岸，春水木蘭橈。城邑南樓近，星辰北斗遙。無因生羽翼，輕舉托還飆。
閒臥雲岩穩，攀緣笑戲猱。靜於諸境靜，高卻眾山高。至理無言了，浮生一夢勞。清風朝復暮，四海自波濤。
逆旅相逢處，江村日暮時。眾山遙對酒，孤嶼共題詩。廨宇鄰蛟室，人煙接島夷。鄉園萬餘裡，失路一相悲。
舊鏡鸞何處，衰桐鳳不棲。金錢饒孔雀，錦段落山鷄。王子調清管，天人降紫泥。豈無雲路分，相望不應迷。
列名通地紀，疏派合天津。波隨月色淨，態逐桃花春。照霞如隱石，映柳似沉鱗。終當挹上善，屬意澹交人。
風吹紫荊樹，色與春庭暮。花落辭故枝，風回返無處。骨肉恩書重，漂泊難相遇。猶有淚成河，經天復東注。
春風楊柳陌，連騎醉離觴。千里遠山碧，一條歸路長。花開愁北渚，雲去渡南湘。東望濛濛處，煙波是故鄉。
寂寞邛城夜，寒塘對庾樓。蜀關蟬已噪，秦樹葉應秋。道路連天遠，笙歌到曉愁。不堪分袂後，殘月正如鈎。
早行星尚在，數里未天明。不辨雲林色，空聞風水聲。月從山上落，河入鬥間橫。漸至重門外，依稀見洛城。
苔覆石床新，師曾占幾春。寫留行道影，焚卻坐禪身。塔院關松雪，經房鎖隙塵。自嫌雙淚下，不是解空人。
只憑風作使，全仰柳為都。一腹清何甚，雙翎薄更無。伴貂金換酒，並雀畫成圖。恐是千年恨，偏令落日呼。
青春帶文綬，去事魏徵西。上路金覊出，中人玉箸齊。當歌酒萬斛，看獵馬千蹄。自有從軍樂，何須怨解攜。
朝空笭箵去，暮實笭箵歸。歸來倒卻魚，掛在幽窗扉。但聞蝦蜆氣，欲生蘋藻衣。十年佩此處，煙雨苦霏霏。
前舟已眇眇，欲渡誰相待。秋山起暮鐘，楚雨連滄海。風波離思滿，宿昔容鬢改。獨鳥下東南，廣陵何處在。
除夜清樽滿，寒庭燎火多。舞衣連臂拂，醉坐合聲歌。至樂都忘我，冥心自委和。今年只如此，來歲知如何。
田舍清明日，家家出火遲。白衫眠古巷，紅索搭高枝。紗帶生難結，銅釵重易垂。斬新衣著盡，還似去年時。
雲雨俱行罷，江天已洞開。炎氛霽後滅，邊緒望中來。作驥君垂耳，為魚我曝鰓。更憐湘水賦，還是洛陽才。
儒衣羞此別，去抵漢公卿。賓貢年猶少，篇章藝已成。臨流惜暮景，話別起鄉情。離酌不辭醉，西江春草生。
枕上用心靜，唯應改舊詩。強行休去早，暫臥起還遲。因說來歸處，卻愁初病時。赤城山下寺，無計得相隨。
玄元九仙主，道冠三氣初。應物方佐命，棲真亦歸居。貽篇訓終古，駕景還太虛。孔父嘆猶龍，誰能知所如。
郡帶女媭名，民康境亦寧。晏梳秋鬢白，閒坐暮山青。贈客椒初熟，尋僧酒半醒。應懷舊居處，歌管隔牆聽。
上林宮館好，春光獨早知。剪花疑始發，刻燕似新窺。色濃輕雪點，香淺嫩風吹。此日叨陪侍，恩榮得數枝。
俯仰不能去，如逢舊友同。曾因春雪散，見在華山中。何處有明月，訪君聽遠風。相將歸未得，各占石岩東。
生死論交地，何由見一人。悲君隨燕雀，薄宦走風塵。綿谷元通漢，沱江不向秦。五陵花滿眼，傳語故鄉春。
芳尊徒自滿，別恨轉難勝。客似游江岸，人疑上灞陵。寒更承夜永，涼景向秋澄。離心何以贈，自有玉壺冰。
岧嶢試一臨，虜騎附城陰。不辨風塵色，安知天地心。營開邊月近，戰苦陣雲深。旦夕更樓上，遙聞橫笛音。
鏤月成歌扇，裁雲作舞衣。自憐回雪影，好取洛川歸。懶正鴛鴦被，羞褰玳瑁床。春風別有意，密處也尋香。
南紀西江闊，皇華御史雄。截流寧假楫，掛席自生風。僚寀爭攀鷁，魚龍亦避驄。坐聽白雪唱，翻入棹歌中。
黃綺皆皓髮，秦時隱商山。嘉謀匡帝道，高步游天關。不愛珪組紲，卻思林壑還。放歌長松下，日與孤雲閒。
河傾月向西，九陌鼓聲齊。塵靜霜華遠，煙生曙色低。禁門人已度，宮樹鳥猶棲。疏懶勞相問，登山有舊梯。
又見帝城裡，東風天氣和。官閒人事少，年長道情多。紫掖發章句，青闈更詠歌。誰知余寂寞，終日斷經過。
舊愛柏梁台，新寵昭陽殿。守分辭方輦，含情泣團扇。一朝歌舞榮，夙昔詩書賤。頽恩誠已矣，覆水難重薦。
龍雲玉葉上，鶴雪瑞花新。影亂銅烏吹，光銷玉馬津。含輝明素篆，隱跡表祥輪。幽蘭不可儷，徒自繞陽春。
神女向高唐，巫山下夕陽。裴回行作雨，婉孌逐荊王。電影江前落，雷聲峽外長。朝雲無處所，台館曉蒼蒼。
東風萬物新，獨未到幽人。賦命自多蹇，陽和非不均。五陵三月暮，百越一家貧。早誤閒眠處，無愁異此身。
東台失路岐，榮辱事堪悲。我寢牛衣敝，君居豸角危。風塵慚上品，才業愧明時。千里芙蓉幕，何由話所思。
世情矜寵譽，效節徼當時。顏闔遵無名，飯牛聊自怡。逃聘鄙束帛，鑿壞欣茅茨。托聘囂塵表，放浪世莫知。
小檻俯澄鮮，龍宮浸浩然。孤光懸夜月，一片割秋天。淺派胤沙草，餘波漂岸船。聊當因畎澮，披拂坐潺湲。
孔坐洽良儔，陳筵几獻酬。臨風竹葉滿，湛月桂香浮。每接高陽宴，長陪河朔游。會從玄石飲，雲雨出圓丘。
有路有西東，天涯自恨同。卻須深酌酒，況不比飄蓬。帆冒新秋雨，鼓傳微浪風。閏牽寒氣早，何浦值賓鴻。
春半年已除，其餘強為有。即此醉殘花，便同嘗臘酒。悵望送春杯，慇勤掃花帚。誰為駐東流，年年長在手。
當年最稱意，數子不如君。戰勝時偏許，名高人共聞。半天城北雨，斜日灞西雲。科鬥皆成字，無令錯古文。
巴江秋欲盡，遠別更淒然。月照高唐峽，人隨賈客船。積雲藏嶮路，流水促行年。不料相逢日，空悲尊酒前。
階前多是竹，閒地擬栽松。朱點草書疏，雪平麻履蹤。禦溝寒夜雨，宮寺靜時鐘。此時無他事，來尋不厭重。
涪江江上客，歲晚卻還鄉。暮過高唐雨，秋經巫峽霜。急灘船失次，疊嶂樹無行。好為題新什，知君思不常。
避地歲時晚，竄身筋骨勞。詩書遂牆壁，奴僕且旌旄。行在僅聞信，此生隨所遭。神堯舊天下，會見出腥臊。
下第常稱屈，少年心獨輕。拜親歸海畔，似舅得詩名。晚對青山別，遙尋芳草行。還期應不遠，寒露濕蕪城。
一聞歸闕下，幾番熟金桃。滄海期仍晚，清資路漸高。研冰濡諫筆，賦雪擁朝袍。豈念空林下，冥心坐石勞。
不掩盈窗月，天然格調高。涼風移蟋蟀，落葉在離騷。回筆挑燈燼，懸圖見海濤。因論三國志，空載幾英豪。
共來修禊事，內顧一悲翁。玉鬢風塵下，花林絲管中。故山離水石，舊侶失鵷鴻。不及游魚樂，裴回蓮葉東。
多才與命違，末路憶柴扉。白髮何人問，青山一劍歸。晴煙獨鳥沒，野渡亂花飛。寂寞長亭外，依然空落暉。
當代論才子，如公復幾人。驊騮開道路，鷹隼出風塵。行色秋將晚，交情老更親。天涯喜相見，披豁對吾真。
調角斷清秋，徵人倚戍樓。春風對青塚，白日落梁州。大漢無兵阻，窮邊有客遊。蕃情似此水，長願向南流。
煙霞多放曠，吟嘯是尋常。猿共摘山果，僧鄰住石房。躡雲雙屐冷，採藥一身香。我憶相逢夜，松潭月色涼。
何乃詩人興，妍詞屬舜華。風流感異代，窈窕比同車。凝艷垂清露，驚秋隔絳紗。蟬鳴復蟲思，惆悵竹陰斜。
征鞍窮郢路，歸棹入湘流。望鳥唯貪疾，聞猿亦罷愁。兩邊楓作岸，數處橘為洲。卻記從來意，翻疑夢裡游。
離人隔中庭，幸不為遠征。雕樑下有壁，聞語亦聞行。天涯尚寄信，此處不傳情。君能並照水，形影自分明。
上馬如飛鳥，飄然隔去塵。共看今夜月，獨作異鄉人。就養江南熟，移居井賦新。襄陽曾卜隱，應與孟家鄰。
故人何處歿，謫宦極南天。遠地身狼狽，窮途事果然。白鬚才過海，丹旐卻歸船。腸斷相逢路，新來客又遷。
玉壺挈美酒，送彆強為歡。大火南星月，長郊北路難。殷王期負鼎，汶水起垂竿。莫學東山臥，參差老謝安。
窮通皆是運，榮辱豈關身。不願門前客，看時逢故人。意氣青雲裡，爽朗煙霞外。不羡一囊錢，唯重心襟會。
西日照高樹，樹頭子規鳴。東風吹野水，水畔江蘺生。盡日看山立，有時尋澗行。兀兀長如此，何許似專城。
蕭蕭蘆荻花，郢客獨辭家。遠棹依山響，危檣轉浦斜。不寒澄淺石，潮落漲虛沙。莫與征徒望，鄉園去漸賒。
不餌住雲溪，休丹罷藥畦。杏花虛結子，石髓任成泥。掃地青牛臥，栽松白鶴棲。共知仙女麗，莫是阮郎妻。
孤棹移官舍，新農寄楚田。晴林渡海日，春草長湖煙。臥對閒鷗戲，談經稚子賢。佳期更何許，應向嘯台前。
蛇毒毒有形，藥毒毒有名。人毒毒在心，對面如弟兄。美言不可聽，深于千丈坑。不如掩關坐，幽鳥時一聲。
蒼茫大荒外，風教即難知。連夜揚帆去，經年到岸遲。波濤含左界，星斗定東維。或有歸風便，當為相見期。
清源君子居，左右盡圖書。三徑春自足，一瓢歡有餘。庭莎成野席，闌藥是家蔬。幽顯豈殊跡，昔賢徒病諸。
起家聲望重，自古更誰過。得在朝廷少，還因諫諍多。經年愁瘴癘，幾處遇恩波。入境無餘事，唯聞父老歌。
無突抱輕嵐，有煙映初旭。盈鍋玉泉沸，滿甑雲芽熟。奇香襲春桂，嫩色凌秋菊。煬者若吾徒，年年看不足。
守郡臥秋閣，四面盡荒山。此時聽夜雨，孤燈照窗間。藥園日蕪沒，書帷長自閒。惟當上客至，論詩一解顏。
風靜楊柳垂，看花又別離。幾年同在此，今日各驅馳。峽裡聞猿叫，山頭見月時。慇勤一杯酒，珍重歲寒姿。
歡言欲忘別，風信忽相驚。柳浦歸人思，蘭陵春草生。擷芳心未及，視枕戀常盈。此去非長路，還如千里情。
吾道成微哂，時情付絶言。鳳兮衰已盡，犬也吠何繁。輕重憂衡曲，妍媸慮鏡昏。方忻耳目淨，誰到翟公門。
戀道欲何如，東西遠索居。長疑即見面，翻致久無書。甸麥深藏雉，淮苔淺露魚。相思不我會，明月幾盈虛。
杏閣披青磴，雕台控紫岑。葉齊山路狹，花積野壇深。蘿幌棲禪影，松門聽梵音。遽忻陪妙躅，延賞滌煩襟。
層觀遠沈沈，鸞旗九日臨。帷宮壓水岸，步輦入煙岑。枝上萸新采，樽中菊始斟。願陪歡樂事，長與歲時深。
清貌凌寒玉，朝來拜拾遺。行承天子詔，去感主人知。劍佩分班日，風霜獨立時。名高住不得，非與九霄期。
千人插羽迎，知是范宣城。暮雪楚山冷，春江漢水清。紅鮮供客飯，翠竹引舟行。一別何時見，相思芳草生。
從容心自切，飲水勝銜杯。共在山中長，相隨闕下來。修身空有道，取事各無媒。不信昇平代，終遺草澤才。
束帶還騎馬，東西卻渡船。林中才有地，峽外絶無天。虛白高人靜，喧卑俗累牽。他鄉悅遲暮，不敢廢詩篇。
聽話揚帆興，初從峴首還。高吟入白浪，遙坐看青山。枯木猿啼爽，寒汀鶴步閒。秋來關去夢，幾夜度商顏。
今春芳苑游，接武上瓊樓。宛轉縈香騎，飄颻拂畫球。俯身迎未落，回轡逐傍流。只為看花鳥，時時誤失籌。
草露前朝事，荊茅聖主封。空傳餘竹帛，永絶舊歌鐘。清鏡無雙影，窮泉有幾重。笳簫最悲處，風入九原松。
天階讓紫衣，冷格鶴猶卑。道勝嫌名出，身閒覺老遲。晚香延宿火，寒磬度高枝。長說長松寺，他年與我期。
旅泊青山夜，荒庭白露秋。洞房懸月影，高枕聽江流。猿響寒岩樹，螢飛古驛樓。他鄉對搖落，並覺起離憂。
高樓倚玉梯，朱檻與雲齊。顧盼親霄漢，談諧息鼓鼙。洪河斜更直，野雨急仍低。今日陪尊俎，唯當醉似泥。
萬裏邊城地，三春楊柳節。葉似鏡中眉，花如關外雪。徵人遠鄉思，倡婦高樓別。不忍擲年華，含情寄攀折。
獨立長堤上，西風滿客衣。日臨秋草广，山接遠天微。岸葉隨波盡，沙雲與鳥飛。秦人寧有素，去意自知歸。
路多楓樹林，累日泊清陰。來去泛流水，翛然適此心。一披江上作，三起月中吟。東省期司諫，雲門悔不尋。
昔年雙頡頏，池上靄春暉。霄漢力猶怯，稻粱心已違。蘆洲寒獨宿，榆塞夜孤飛。不及營巢燕，西風相伴歸。
死且不自覺，其餘安可論。昨宵鳳池客，今日雀羅門。騎吏塵未息，銘旌風已翻。平生紅粉愛，惟解哭黃昏。
年年三月裡，隨處自悠揚。雨過渾疑盡，風來特地狂。入花蜂有礙，遮水燕無妨。苦是添離思，青門道路長。
閒身卻不閒，日日對天顏。已住城中寺，難歸海上山。詩傳華夏外，偈布市朝間。欲問空門事，空門豈有關。
曾對金鑾直，同依玉樹陰。雪英飛舞近，煙葉動搖深。素萼年年密，衰容日日侵。勞君想華髮，近欲不勝簪。
映柳見行色，故山當落暉。青雲知已歿，白首一身歸。滿袖蕭關雨，連沙塞雁飛。到家翻有喜，借取老萊衣。
涼霄煙靄外，三五玉蟾秋。列野星辰正，當空鬼魅愁。泉澄寒魄瑩，露滴冷光浮。未折青青桂，吟看不忍休。
縈迴楓葉岸，留滯木蘭橈。吳岫新經雨，江天正落潮。故人勞見愛，行客自無聊。君問前程事，孤雲入剡遙。
無事稱無才，柴門亦罕開。脫巾吟永日，著屐步荒台。風捲微塵上，霆將暴雨來。終南雲漸合，咫尺失崔嵬。
石室初投宿，仙翁喜暫容。花源隔水見，洞府過山逢。泉湧階前地，雲生戶外峰。中宵自入定，非是欲降龍。
中峰青苔壁，一點雲生時。豈意石堂裡，得逢焦煉師。爐香淨琴案，松影閒瑤墀。拜受長年藥，翩翻西海期。
大庾斂寒光，南枝獨早芳。雪含朝暝色，風引去來香。妝面回青鏡，歌塵起畫梁。若能遙止渴，何暇泛瓊漿。
閒情兼嘿語，攜杖赴岩泉。草綠縈新帶，榆青綴古錢。魚床侵岸水，鳥路入山煙。還題平子賦，花樹滿春田。
愛爾青青色，移根此地來。不曾台上種，留向磧中栽。脆葉欺門柳，狂花笑院梅。不須愁歲晚，霜露豈能摧。
暑氣檐前過，蟬聲樹杪交。待潮生浦口，看雨過山坳。才見蘭舟動，仍聞桂楫敲。窣雲朱檻好，終睹鳳來巢。
旅食來江上，求名赴洛陽。新詩蹤謝守，內學似支郎。行怯秦為客，心依越是鄉。何人作知己，送爾淚浪浪。
太尉遺孤井，寒澄七百年。未聞陵谷變，終與姓名傳。影浸無風樹，光含有月天。林僧曉來此，滿汲灑金田。
心是傷歸望，春歸異往年。河山鑒魏闕，桑梓憶秦川。花雜芳園鳥，風和綠野煙。更懷歡賞地，車馬洛橋邊。
閒居誰厭僻，門掩漢祠前。山色夏雲映，樹陰幽草連。晴光分渚曲，綠氣冒原田。何日遠遊罷，高枝已噪蟬。
仙闈井初鑿，靈液沁成泉。色湛青苔裡，寒凝紫綆邊。銅瓶向影落，玉甃抱虛圓。永願調神鼎，堯時泰萬年。
未習風波事，初為吳越游。露沾湖色曉，月照海門秋。梅市門何在，蘭亭水尚流。西陵待潮處，落日滿扁舟。
野店星河在，行人道路長。孤燈憐宿處，斜月厭新裝。草色多寒露，蟲聲似故鄉。清秋無限恨，殘菊過重陽。
上人居此寺，不出三十年。萬法元無著，一心唯趣禪。忽紆塵外軫，遠訪區中緣。及爾不復見，支提猶岌然。
相憂過己切，相賀似身榮。心達無前後，神交共死生。承家吾子事，登第世人情。未有通儒術，明時道不行。
歸來物外情，負杖閲岩耕。源水看花入，幽林採藥行。野人相問姓，山鳥自呼名。去去獨吾樂，無然愧此生。
聯飛獨不前，迥落海南天。賈傅竟行矣，邵公唯泫然。瘴開山更遠，路極水無邊。沈劣本多感，況聞原上篇。
圖畫越王樓，開緘慰別愁。山光涵雪冷，水色帶江秋。雲島孤征雁，煙帆一葉舟。向風舒霽景，如伴謝公游。
罷講巡岩塢，無窮得野情。臘高猶伴鹿，夏滿不歸城。雲朵緣崖發，峰陰截水清。自然雙洗耳，唯任白毫生。
故人盧氏子，十載曠佳期。少見雙魚信，多聞八米詩。侏儒他甚飽，款段爾應羸。忽謂今劉二，相逢不熟槌。
高秋原上寺，下馬一登臨。渭水西來直，秦山南向深。舊宮人不住，荒碣路難尋。日暮涼風起，蕭條多遠心。
故人雖薄宦，往往涉清溪。鑿牖對山月，褰裳拂澗霓。游魚逆水上，宿鳥向風棲。一見桃花發，能令秦漢迷。
霜殺中庭草，冰生後院池。有風空動樹，無葉可辭枝。十月苦長夜，百年強半時。新開一瓶酒，那得不相思。
憶昔千秋節，歡娛萬國同。今來六親遠，此日一悲風。年少逢胡亂，時平似夢中。梨園幾人在，應是涕無窮。
一室四無鄰，荒郊接古津。幽閒消俗態，搖落露家貧。絶跡思浮海，修書懶寄秦。東西不復問，翻笑泣岐人。
爭場看鬥雞，白鼻紫騧嘶。漳水春歸晚，叢台日向低。歇鞍珠作汗，試劍玉如泥。為謝紅梁燕，年年妾獨棲。
天將今夜月，一遍洗寰瀛。暑退九霄淨，秋澄萬景清。星辰讓光彩，風露發晶英。能變人間世，翛然是玉京。
萬壑樹參天，千山響杜鵑。山中一夜雨，樹杪百重泉。漢女輸橦布，巴人訟芋田。文翁翻教授，不敢依先賢。
對酒閒齋晚，開軒臘雪時。花飄疑節候，色淨潤簾帷。委樹寒枝弱，縈空去雁遲。自然堪訪戴，無復四愁詩。
凌春帝子閣，偶眺日移西。浪勢平花塢，帆陰上柳堤。凝嵐藏宿翼，疊鼓碎歸蹄。只此長吟詠，因高思不迷。
常思峰頂叟，石窟土為床。日日先見日，煙霞多異香。冥心同槁木，掃雪帶微陽。終必相尋去，斯人不可忘。
高步陟崔嵬，吟閒路惜回。寺從何代有，僧是梵宮來。暮靄連沙積，余霞逼檻開。更期招靜者，長嘯上方台。
三峽與三壕，門闌夢去勞。細冰和洛水，初雪灑嵩高。大雅何由接，微榮亦已逃。寒窗不可寐，風地葉蕭騷。
閒地從莎蘚，誰人愛此心。琴棋懷客遠，風雪閉門深。枕外江灘響，窗西樹石陰。他年衡岳寺，為我一相尋。
一宿三秋寺，閒忙與曉分。細泉山半落，孤客夜深聞。鶴去巢盛月，龍潛穴擁雲。苦吟方見景，多恨不同君。
彎弓注碧潯，掉尾行涼沚。青楓下晚照，正在澄明裡。抨弦斷荷扇，濺血殷菱蕊。若使禽荒聞，移之暴煙水。
常知罷官意，果與世人疏。復此涼風起，仍聞濠上居。故山期采菊，秋水憶觀魚。一去蓬蒿徑，羡君閒有餘。
尚平方畢娶，疏廣念歸期。澗底松成蓋，檐前桂長枝。徑閒芳草合，山靜落花遲。雖有苽園在，無因及種時。
雲霞千古事，桃李舊花顏。芳信沈青鳥，空祠掩暮山。香傳一座暗，柳匝萬家閒。那復傷神所，河昏落日間。
秋江清淺時，魚過亦頻窺。卻為分明極，翻成所得遲。浴偎紅日色，棲壓碧蘆枝。會共鵷同侶，翱翔應可期。
弘閣陳芳宴，佳賓此會難。交逢貴日重，醉得少時歡。舒黛凝歌思，求音足筆端。一聞清佩動，珠玉夜珊珊。
結宇依青嶂，開軒對綠疇。樹交花兩色，溪合水同流。竹徑春來掃，蘭尊夜不收。逍遙自得意，鼓腹醉中游。
郊居謝名利，何事最相親。漸與論詩久，皆知得句新。川明虹照雨，樹密鳥沖人。應念從今去，還來岳下頻。
上月河陽地，芳辰景物華。綿蠻變時鳥，照曜起春霞。柳搖風處色，梅散日前花。淹留洛城晚，歌吹石崇家。
聞思相送後，幽院閉苔錢。使我吟還廢，聞君病未痊。聽秋唯困坐，怕客但佯眠。可惜東窗月，無寥過一年。
秣陵春已至，君去學歸鴻。綠水琴聲切，青袍草色同。鳥喧金谷樹，花滿洛陽宮。日日相思處，江邊楊柳風。
雨滴草芽出，一日長一日。風吹柳綫垂，一枝連一枝。獨有愁人顏，經春如等閒。且持酒滿杯，狂歌狂笑來。
隴阪高無極，徵人一望鄉。關河別去水，沙寨斷歸腸。馬系千年樹，旌懸九月霜。從來共嗚咽，皆是為勤王。
僧房秋雨歇，愁臥夜更深。欹枕聞鴻雁，回燈見竹林。歸螢入草盡，落月映窗沉。拭淚無人覺，長謡向壁陰。
中天白雲散，集客郡齋時。陶性聊飛爵，看山忽罷棋。雪花凝始散，木葉脫無遺。靜理良多暇，招邀愜所思。
樹密當山徑，江深隔寺門。霏霏雲氣重，閃閃浪花翻。不復知天大，空餘見佛尊。時應清盥罷，隨喜給孤園。
昔見歷陽山，鷄籠已孤秀。今看海嶠樹，翠蓋何幽茂。霰雪詎能侵，煙嵐自相揉。攀條獨臨憩，況值清陰晝。
泉來從絶壑，亭敞在中流。竹密無空岸，松長可絆舟。蟪蛄潭上夜，河漢島前秋。異夕期深漲，攜琴卻此游。
借問池台主，多居要路津。千金買絶境，永日屬閒人。竹徑縈紆入，花林委曲巡。斜陽眾客散，空鎖一園春。
運籌時所貴，前席禮偏深。羸駕歸貧宅，欹冠出禁林。鳳巢方得地，牛喘最關心。雅望期三入，東山未可尋。
平陽舊池館，寂寞使人愁。座卷流黃簟，簾垂白玉鈎。庭閒花自落，門閉水空流。追想吹簫處，應隨仙鶴游。
千門儼雲端，此地富羅紈。秋月三五夜，砧聲滿長安。幽人感中懷，靜聽淚汍瀾。所恨搗衣者，不知天下寒。
花下送歸客，路長應過秋。暮隨江鳥宿，寒共嶺猿愁。眾水喧嚴瀨，群峰抱沉樓。因君幾南望，曾向此中游。
旦夕醉吟身，相思又此春。雨中寄書使，窗下斷腸人。山卷珠簾看，愁隨芳草新。別來清宴上，幾度落梁塵。
漸入有年數，喜逢新歲來。震方天籟動，寅位帝車回。門巷掃殘雪，林園驚早梅。與君同甲子，壽酒讓先杯。
濁世住終難，孤峰念永安。逆風眉磔磔，沖雪錫珊珊。石室關霞嫩，松枝拂蘚干。岩猿應認得，連臂下句欄。
佳人能畫眉，妝罷出簾帷。照水空自愛，折花將遺誰。春情多艷逸，春意倍相思。愁心極楊柳，一種亂如絲。
常時同硯席，寄硯感離群。清越敲寒玉，參差疊碧雲。煙嵐餘斐亹，水墨兩氛氳。好與陶貞白，松窗寫紫文。
太白山中寺，師居最上方。獵人偷佛火，櫟鼠戲禪床。定久衣塵積，行稀徑草長。有誰來問法，林杪過殘陽。
漢地從休馬，胡家自牧羊。都來銷帝道，渾不用兵防。草上孤城白，沙翻大漠黃。秋風起邊雁，一一向瀟湘。
振蟄春潛至，湘南人未歸。身加一日長，心覺去年非。燎火委虛燼，兒童衒綵衣。異鄉無舊識，車馬到門稀。
行樂江郊外，追涼山寺中。靜陰生晚綠，寂慮延清風。運塞地維窄，氣蘇天宇空。何人識幽抱，目送冥冥鴻。
松雨時復滴，寺門清且涼。此心竟誰證，回憩支公床。壁畫感靈跡，龕經傳異香。獨遊寄象外，忽忽歸南昌。
陶令之官去，窮愁慘別魂。白煙橫海戍，紅葉下淮村。澹浪搖山郭，平蕪到縣門。政成堪吏隱，免負府公恩。
羊公傳化地，千古事空存。碑已無文字，人猶敬子孫。峴山長閉恨，漢水自流恩。數處煙嵐色，分明是淚痕。
林下春將盡，池邊日半斜。櫻桃落砌顆，夜合隔簾花。嘗酒留閒客，行茶使小娃。殘杯勸不飲，留醉向誰家。
正月今欲半，陸渾花未開。出關見青草，春色正東來。夫子且歸去，明時方愛才。還須及秋賦，莫即隱嵩萊。
古人貴將命，之子出輶軒。受委當不辱，隨時敢贈言。朔途際遼海，春思繞轘轅。安得回白日，留歡盡綠樽。
黃沙北風起，半夜又翻營。戰馬雪中宿，探人冰上行。深山旗未展，陰磧鼓無聲。幾道征西將，同收碎葉城。
我竟胡為者，嘮嘮但愛吟。身中多病在，湖上住年深。山溜穿苔壁，風鐘度雪林。近來心更苦，誰復是知音。
百戰一身在，相逢白髮生。何時得鄉信，每日算歸程。走馬登寒壟，驅羊入廢城。羌笳三兩曲，人醉海西營。
荒林寄遠居，坐臥見樵漁。夜火隨船遠，寒更出郡疏。雪迷登岳路，風阻轉江書。寂寞高窗下，思鄉歲欲除。
珠樹共飛棲，分封受紫泥。正名推五字，貴仕仰三珪。繼組心知忝，腰章事頗齊。蓬山有佳句，喜氣在新題。
陌上有光輝，披雲向洛畿。賞來榮扈從，別至惜分飛。泉溜含風急，山煙帶日微。茂曹今去矣，人物喜東歸。
野人迷節候，端坐隔塵埃。忽見黃花吐，方知素節回。映岩千段發，臨浦萬株開。香氣徒盈把，無人送酒來。
今朝蟬忽鳴，遷客若為情。便覺一年謝，能令萬感生。微風方滿樹，落日稍沈城。為問同懷者，淒涼聽幾聲。
清風時入燕，紫殿幾含秋。曖曖籠鈴閣，纖纖上玉鈎。窗中翡翠動，戶外水精浮。巧作盤龍勢，長迎飛燕遊。
稻獲空雲水，川平對石門。寒風疏落木，旭日散鷄豚。野哭初聞戰，樵歌稍出村。無家問消息，作客信乾坤。
蟋蟀鳴洞房，梧桐落金井。為君裁舞衣，天寒剪刀冷。妾有羅衣裳，秦王在時作。為舞春風多，秋來不堪着。
朗詠高齋下，如將古調彈。翻鴻向桂水，來雪渡桑乾。滴滴玉漏曙，翛翛竹籟殘。曩年曾宿此，亦值五陵寒。
如我如君者，不妨身晚成。但從時輩笑，自得古人情。共莫更初志，俱期立後名。男兒且如此，何用嘆平生。
鄉人去欲盡，北雁又南飛。京洛風塵久，江淮音信稀。舊山知獨往，一醉莫相違。未得解覊旅，無勞問是非。
洗足下藍嶺，古師精進同。心知溪卉長，居此鬰林空。西殿宵燈磬，東林曙雨風。舊峰鄰太白，石座雨苔濛。
竹院新晴夜，松窗未臥時。共琴為老伴，與月有秋期。玉軫臨風久，金波出霧遲。幽音待清景，唯是我心知。
積雪滿前除，寒光夜皎如。老憂新歲近，貧覺故交疏。意合論文後，心降得句初。莫言常鬱鬱，天道有盈虛。
曾尋湘水東，古翠積秋濃。長老禪棲處，半天雲蓋峰。閒床饒得石，雜樹少於松。近有誰堪語，瀏陽妙指蹤。
兀兀坐無味，思量誰與鄰。數星深夜火，一個遠鄉人。雁翥天微雪，風號樹欲春。愁章自難過，不覺苦吟頻。
妾貌非傾國，君王忽然寵。南山掌上來，不及新恩重。後宮多窈窕，日日學新聲。一落君王耳，南山又須輕。
玉關征戍久，空閨人獨愁。寒露濕青苔，別來蓬鬢秋。人坐青樓晚，鶯語百花時。愁人多自老，腸斷君不知。
庭樹曉禽動，郡樓殘點聲。燈挑紅燼落，酒暖白光生。發少嫌梳利，顏衰恨鏡明。獨吟誰應和，須寄洛陽城。
臘酒復臘雪，故人今越鄉。所思誰把盞，端坐恨無航。兔苑舊遊盡，龜台仙路長。未知鄒孟子，何以奉梁王。
別後西風起，新蟬坐臥聞。秋天靜如水，遠岫碧侵雲。雅飲純和氣，清吟冰雪文。想思重迴首，梧葉下紛紛。
逸人歸路遠，弟子出山迎。服藥顏猶駐，耽書癖已成。柴扉多歲月，藜杖見公卿。更作儒林傳，應須載姓名。
高閣晴江上，重陽古戍間。聊因送歸客，更此望鄉山。惜別心能醉，經秋鬢自斑。臨流興不盡，惆悵水雲間。
因下疏為沼，隨高築作台。龍門分水入，金谷取花栽。繞岸行初匝，憑軒立未回。園西有池位，留與後人開。
晦日連苦雨，動息更邅回。生事萍無定，愁心雲不開。翟門悲暝雀，墨灶上寒苔。始信宣城守，乘流畏曝腮。
毛羽斂愁翠，黛嬌攢艷春。恨容偏落淚，低態定思人。枕上夢隨月，扇邊歌繞塵。玉鈎鸞不住，波淺石磷磷。
靜節灌園餘，得非成隱居。長當庚子日，獨拜五經書。白浪吹亡國，秋霜洗大虛。門前是京口，身外不營儲。
柳絮落濛濛，西州道路中。相逢春忽盡，獨去講初終。行疾遙山雨，眠遲後夜風。繞房三兩樹，回日葉應紅。
上馬帶胡鈎，翩翩度隴頭。小來思報國，不是愛封侯。萬里鄉為夢，三邊月作愁。早須清黠虜，無事莫經秋。
滿庭霜月魄，風靜絶纖聞。邊境時無事，州城夜訪君。擁裘聽塞角，酌醴話湘雲。贊佐元戎美，恩齊十萬軍。
輕舟去何疾，已到雲林境。起坐魚鳥間，動搖山水影。岩中響自答，溪裡言彌靜。事事令人幽，停橈向餘景。
華頂星邊出，真宜上士家。無人觸床榻，滿屋貯煙霞。坐臥臨天井，晴明見海涯。禪余石橋去，屐齒印松花。
岩石在朱戶，風泉當翠樓。始知峴亭賞，難與清暉留。餘景淡將夕，凝嵐輕欲收。東山有歸志，方接赤松游。
半酣走馬別，別後鎖邊城。日落月未上，鳥棲人獨行。方馳故國戀，復愴長年情。入夜不能息，何當閒此生。
地上春色生，眼前詩彩明。手攜片寶月，言是高僧名。溪轉萬曲心，水流千里聲。飛鳴向誰去，江鴻弟與兄。
高僧本姓竺，開士舊名林。一入春山裡，千峰不可尋。新年芳草遍，度日白雲深。欲問微官去，懸知訝此心。
千里河煙直，青槐夾岸長。天涯同此路，人語各殊方。草市迎江貨，津橋稅海商。回看故宮柳，憔悴不成行。
古殿焚香外，清羸坐石棱。茶煙開瓦雪，鶴跡上潭冰。孤磬侵雲動，靈山隔水登。白雲歸意遠，舊寺在廬陵。
調元方翼聖，軒蓋忽言東。道以中樞密，心將外理同。白頭生遠浪，丹葉下高楓。江上蕭疏雨，何人對謝公。
長門寒水流，高殿曉風秋。昨夜鴛鴦夢，還陪豹尾游。前魚不解泣，共輦豈關羞。那及輕身燕，雙飛上玉樓。
洞庭初葉下，旅客不勝愁。明月天涯夜，青山江上秋。一官成白首，萬里寄滄洲。只被浮名系，寧無愧海鷗。
以色靜胡塵，名還異眾嬪。免勞征戰力，無愧綺羅身。骨竟埋青塚，魂應怨畫人。不堪逢舊宅，寥落對江濱。
卜世何久遠，由來仰聖明。山河徒自壯，周召不長生。幾主任奸諂，諸侯各戰爭。但餘崩壘在，今古共傷情。
山門搖落空，霜霰滿杉松。明月行禪處，青苔繞石重。泉聲喧萬壑，鐘韻遍千峰。終去焚香老，同師大士蹤。
皎皎華亭鶴，來隨太守船。青雲意長在，滄海別經年。留滯清洛苑，裴回明月天。何如鳳池上，雙舞入祥煙。
端令倚懸檻，長望抱沉憂。寧知故園月，今夕在茲樓。衰蓮送餘馥，華露湛新秋。坐見蒼林變，清輝愴已休。
寥寥山館裡，獨坐酒初醒。舊業多年別，秋霖一夜聽。砌蛩聲漸息，窗燭影猶停。早晚無他事，休如泛水萍。
九月從時豫，三乘為法開。中霄日天子，半座寶如來。摘果珠盤獻，攀萸玉輦回。願將塵露點，遙奉光明台。
寒幾坐空堂，疏髯似積霜。老醫迷舊疾，朽藥誤新方。晚果紅低樹，秋苔綠遍牆。慚非蔣生徑，不敢望求羊。
諸侯懼削地，選士皆不覊。休隱脫荷芰，將鳴矜羽儀。甲科爭玉片，詩句擬花枝。君實三楚秀，承家有清規。
塞上綿應折，江南草可結。欲持梅嶺花，遠競榆關雪。日月無他照，山川何頓別。苟齊兩地心，天問將安說。
夜醉長沙酒，曉行湘水春。岸花飛送客，檣燕語留人。賈傅才未有，褚公書絶倫。高名前後事，迴首一傷神。
溪山盡日行，方聽遠鐘聲。入院逢僧定，登樓見月生。露垂群木潤，泉落一岩清。此景關吾事，通宵寐不成。
天街東西異，祗命遂成游。月明禦溝曉，蟬吟堤樹秋。老僧情不薄，僻寺境還幽。寂寥二三子，歸騎得相收。
還歸柳市去，遠遠出人群。苔甃桐花落，山窗桂樹薰。引泉通絶澗，放鶴入孤雲。幸許宗雷到，清談不易聞。
人物同遷謝，重成念舊悲。連華得瓊玖，合奏發塤篪。余枿雖無取，殘芳尚獲知。問君何所似，珍重杜秋詩。
草疊到孤頂，身齊高鳥翔。勢疑撞翼軫，翠欲滴瀟湘。雲濕幽崖滑，風梳古木香。晴空聊縱目，杳杳極窮荒。
戰士說辛勤，書生不忍聞。三邊遠天子，一命信將軍。野火燒人骨，陰風捲陣雲。其如禁城裡，何以重要勛。
試算平生事，中年欠五年。知非未落後，讀易尚加前。分受詩魔役，寧容俗態牽。閒吟見秋水，數隻釣魚船。
海日東南出，應開嶺上扉。掃壇花入篲，科竹露沾衣。飯後嫌身重，茶中見鳥歸。相思愛民者，難說與親違。
去去邊城騎，愁眠掩夜閨。披衣窺落月，拭淚待鳴鷄。不憤連年別，那看長夜啼。功成應自恨，早晚發遼西。
延步愛清晨，空山日照春。蜜房那有主，石室自無鄰。泉急魚依藻，花繁鳥近人。誰言失徒侶，唯與老相親。
涔涔將經旬，昏昏空迷天。鸕鷀成群嬉，芙蓉相偎眠。魚通蓑衣城，帆過菱花田。秋收吾無望，悲之真徒然。
久客孤舟上，天涯漱曉津。野芳榿似柳，江霽雪和春。吏叫能驚鷺，官粗實害身。何當窮蜀境，卻憶滯遊人。
聖燈千萬炬，旋向碧空生。細雨濕不暗，好風吹更明。磬敲金地響，僧唱梵天聲。若說無心法，此光如有情。
山殿秋雲裡，香煙出翠微。客尋朝磬至，僧背夕陽歸。下界千門見，前朝萬事非。看心兼送目，葭菼暮依依。
江峰峰頂人，受法老西秦。法本無前業，禪非為後身。院栽他國樹，堂展祖師真。甚願依宗旨，求閒未有因。
天高紫閣侵，隱者信沈沈。道長年兼長，雲深草復深。如非禪客見，即是獵人尋。北笑長安道，埃塵古到今。
法許廬山遠，詩傳休上人。獨歸雙樹宿，靜與百花親。對物雖留興，觀空已悟身。能令折腰客，遙賞竹房春。
經過裡巷春，同是謝家鄰。顧我覺衰早，荷君留醉頻。松高猶覆草，鶴起暫縈塵。始悟達人志，患名非患貧。
崔生犯夜行，武候正嚴更。幞頭拳下落，高髻掌中擎。杖跡胸前出，繩文腕後生。愁人不惜夜，隨意曉參橫。
役役行人事，紛紛碎簿書。功夫兩衙盡，留滯七年餘。病痛梅天發，親情海岸疏。因循未歸得，不是憶鱸魚。
客路行多少，干人無易顏。未成終老計，難致此身閒。月兔走入海，日烏飛出山。流年留不得，半在別離間。
斂容辭豹尾，緘怨度龍鱗。金鈿明漢月，玉箸染胡塵。妝鏡菱花暗，愁眉柳葉嚬。惟有清笳曲，時聞芳樹春。
秀色橫千里，歸雲積幾重。欲依毛女岫，初卷少姨峰。蓋影隨征馬，衣香拂臥龍。只應函谷上，真氣日溶溶。
蕭蕭晚景寒，獨立望江壖。沙渚幾行雁，風灣一隻船。落霞澄返照，孤嶼隔微煙。極目思無盡，鄉心到眼前。
蕭條微雨絶，荒岸抱清源。入舫山侵塞，分泉稻接村。秋聲依樹色，月影在蒲根。淹泊方難遂，他宵關夢魂。
南紀風濤壯，陰晴屢不分。野流行地日，江入度山雲。層閣憑雷殷，長空水面文。雨來銅柱北，應洗伏波軍。
雨多殘暑歇，蟬急暮風清。誰有閒心去，江邊看水行。河遙紅蓼簇，野闊白煙平。試折秋蓮葉，題詩寄竺卿。
到曉改詩句，四鄰嫌苦吟。中宵橫北斗，夏木隱棲禽。天地先秋肅，軒窗映月深。幽庭多此景，惟恐曙光侵。
水竹色相洗，碧花動軒楹。自然逍遙風，蕩滌浮競情。霜落葉聲燥，景寒人語清。我來招隱亭，衣上塵暫輕。
禪意歸心急，山深定易安。清貧修道苦，孝友別家難。雪路尋溪轉，花宮映岳看。到時孤塔暮，松月向人寒。
少見南人識，識來嗟復驚。始知春有色，不信爾無情。恐是天地媚，暫隨雲雨生。緣何絶尤物，更可比妍明。
無成歸未得，不是不謀歸。垂老登雲路，猶勝守釣磯。大荒身去數，窮海信來稀。孤立皆難進，非關命獨違。
水色昏猶白，霞光暗漸無。風荷搖破扇，波月動連珠。蟋蟀啼相應，鴛鴦宿不孤。小僮頻報夜，歸步尚踟躕。
井上梧桐暗，花間霧露晞。一枝晴復暖，百囀是兼非。金屋夢初覺，玉關人未歸。不堪閒日聽，因爾又沾衣。
落絮滿衣裳，攜琴問酒鄉。掛帆南入楚，到縣半浮湘。吏散翠禽下，庭閒斑竹長。人安宜遠泛，沙上蕙蘭香。
平津舊東閣，深巷見南山。卷箔嵐煙潤，遮窗竹影閒。傾茶兼落帽，戀客不開關。斜照窺簾外，川禽時往還。
朝日上團團，照見先生盤。盤中何所有，苜蓿長闌干。飯澀匙難綰，羹稀箸易寬。只可謀朝夕，何由保歲寒。
麗句傳人口，科名立可圖。移居見山燒，買樹帶巢烏。游遠風濤急，吟清雪月孤。卻思初識面，仍未有多須。
何必問蓍龜，行藏自可期。但逢公道日，即是命通時。樂善知無厭，操心幸不欺。豈能花下淚，長似去年垂。
好雨知時節，當春乃發生。隨風潛入夜，潤物細無聲。野徑雲俱黑，江船火獨明。曉看紅濕處，花重錦官城。
曉出郡城東，分圍淺草中。紅旗開嚮日，白馬驟迎風。背手抽金鏃，翻身控角弓。萬人齊指處，一雁落寒空。
眾島在波心，曾居舊隱林。近聞飛檄急，轉憶臥雲深。賣藥唯供酒，歸舟只載琴。遙知明月夜，坐石自開襟。
每恨多流落，吾徒不易親。相逢千里客，共醉百花春。小檻山當面，閒階柳拂塵。何時卜西上，明月桂枝新。
前山微有雨，永巷淨無塵。牛臥籬陰晚，鳩鳴村意春。時浮應寡合，道在不嫌貧。後徑臨陂水，菰蒲是切鄰。
旦隨三鳥去，羽節凌霞光。暮與雙鳧宿，雲車下紫陽。天壇臨月近，洞水出山長。海嶠年年別，丘陵徒自傷。
洞府修真客，衡陽念舊居。將成金闕要，願奉玉清書。雲路三天近，松溪萬籟虛。猶期傳秘訣，來往候仙輿。
移晚校一月，花遲過半年。紅開杪秋日，翠合欲昏天。白露滴未死，涼風吹更鮮。後時誰肯顧，唯我與君憐。
女是寄生枝，男是冬青木。冬青駕白鵝，寄生跨黃鹿。若遇寇相凌，穩便拋家族。早早上三清，莫候丹砂熟。
泊舟淮水次，霜降夕流清。夜久潮侵岸，天寒月近城。平沙依雁宿，候館聽鷄鳴。鄉國雲霄外，誰堪覊旅情。
九華曾屏跡，罹亂與心違。是處堪終老，新秋又未歸。病中芳草歇，愁裡白雲飛。樵侶兼同志，音書近亦稀。
禪客詩家見，凝寒忽告還。分題回諫筆，留偈在商關。盤徑緣高雪，閒房在半山。自知麋鹿性，亦欲離人間。
回中道路險，蕭關烽候多。五營屯北地，萬乘出西河。單于拜玉璽，天子按雕戈。振旅汾川曲，秋風橫大歌。
萬室邊江次，孤城對海安。朝霞晴作雨，濕氣晚生寒。苔色侵衣桁，潮痕上井欄。題詩招茂宰，思爾欲辭官。
相府旌旄重，還邀上客行。今朝郭門路，初徹蔡州城。從馬唯提酒，防身不要兵。從來皆作使，君去是時平。
宮錦三十段，金梭新織來。慇勤謝君子，迢遞寄寒灰。鸑鷟對鼓舞，神仙雙裴回。誰當巧裁製，披去升瑤台。
江頭旌旆去，花外捲簾空。夜色臨城月，春聲渡水風。也知行李別，暫喜話言同。若問廬山事，終身愧遠公。
機謀時未有，多向弈棋銷。已與山僧敵，無令海客饒。靜驅雲陣起，疏點雁行遙。夜雨如相憶，松窗更見招。
帶病希相見，西城早晚來。衲衣風壞帛，香印雨沾灰。坐久鐘聲盡，談余岳影回。卻思同宿夜，高枕說天台。
春草越吳間，心期旦夕還。酒鄉逢客病，詩境遇僧閒。倚棹冰生浦，登樓雪滿山。東風不可待，歸鬢坐斑斑。
風林纖月落，衣露淨琴張。暗水流花徑，春星帶草堂。檢書燒燭短，看劍引杯長。詩罷聞吳詠，扁舟意不忘。
前年伐月支，城上沒全師。蕃漢斷消息，死生長別離。無人收廢帳，歸馬識殘旗。欲祭疑君在，天涯哭此時。
酒樂今年少，僧期近日頻。買山多為竹，卜宅不緣貧。志業歸初地，文章寄此身。嵇康雖有病，猶得見情人。
縞帶與綸巾，輕舟漾赤門。千回紫萍岸，萬頃白蓮村。荷露傾衣袖，松風入髻根。瀟疏今若此，爭不盡余尊。
憶昨會詩酒，終日相逢迎。今來成故事，歲月令人驚。淚流紅粉薄，風度羅衣輕。難為子猷志，虛負文君名。
日日市朝路，何時無苦辛。不隨丹灶客，終作白頭人。浮世度千載，桃源方一春。歸來華表上，應笑北邙塵。
名隨春色遠，湖外已先知。花盡方辭醉，鶯殘是放時。天寒千尺岳，頷白半聯詩。筍蕨猶堪采，榮歸及養期。
身從劫劫修，果以此生周。禪定石床暖，月移山樹秋。捧盂觀宿飯，敲磬過清流。不掩玄關路，教人問白頭。
忽憶曾棲處，千峰近沃州。別來秦樹老，歸去海門秋。汲帶寒汀月，禪鄰賈客舟。遙思清興愜，不厭石林幽。
日暮銅台靜，西陵鳥雀歸。撫弦心斷絶，聽管淚霏微。靈幾臨朝奠，空床卷夜衣。蒼蒼川上月，應照妾魂飛。
海上從戎罷，嵩陽佐縣初。故人皆羡去，吾祖舊曾居。地古多生藥，溪靈不聚魚。唯應尋隱者，閒寺講仙書。
軒車出東閣，都邑繞南河。馬首先春至，人心比歲和。省風傳隱恤，持法去煩苛。卻想埋輪者，論功此日多。
羸馬出都門，修途指江東。關河昨夜雨，草木非春風。矢舍雖未中，璞全終待攻。層霄秋可翔，豈不隨高鴻。
步入桃源裡，晴花更滿枝。峰迴山意曠，林杳竹光遲。遠寺尋龍藏，名香發雁池。間能將遠語，況及上陽時。
北門楊柳葉，不覺已繽紛。值鶴因臨水，迎僧忽背雲。白鬚相併出，清淚兩行分。默默空朝夕，苦吟誰喜聞。
見誦甘泉賦，心期折桂歸。鳳雛皆五色，鴻漸又雙飛。別思看衰柳，秋風動客衣。明朝問禮處，暫覺雁行稀。
大雅無憂怨，宵民有愛憎。魯侯天不遇，臧氏爾何能。慘慘心如虺，營營舌似蠅。誰于銷骨地，一鑒玉壺冰。
梅含柳已動，昨日起東風。惆悵心徒壯，無如鬢作翁。百年飄若水，萬緒盡歸空。何可宗禪客，遲回岐路中。
暑服道情出，煙街薄暮還。風清飄短袂，馬健弄連環。水靜聞歸櫓，霞明見遠山。過從本無事，從此涉旬間。
蜀道波不竭，巢烏出浪痕。松陰蓋巫峽，雨色徹荊門。宿寺青山盡，歸林彩服翻。苦吟懷凍餒，為弔浩然魂。
妙刮筠篁制，纖柔玉柄同。拂蠅聲滿室，指月影搖空。敢舍經行外，常將宴坐中。揮談一無取，千萬愧生公。
地險崤函北，途經分陝東。逶迤眾山盡，荒涼古塞空。河光流曉日，樹影散朝風。聖德今無外，何處是關中。
陵陽不可見，獨往複如何。舊邑雲山裡，扁舟來去過。鳥聲春谷靜，草色太湖多。儻宿荊溪夜，相思漁者歌。
朝從空屋裡，騎馬入空台。盡日推閒事，還歸空屋來。月明穿暗隙，燈燼落殘灰。更想咸陽道，魂車昨夜回。
拂塵開素匣，有客獨傷時。古調俗不樂，正聲君自知。寒泉出澗澀，老檜倚風悲。縱有來聽者，誰堪繼子期。
兄弟游吳國，庭闈戀楚關。已多新歲感，更餞白眉還。歸泛西江水，離筵北固山。鄉園欲有贈，梅柳著先攀。
煙霞海邊寺，高臥出門慵。白日少來客，清風生古松。虛窗從燕入，壞屐任苔封。幾度陪師話，相留到暮鐘。
寄蹇渾成跡，經年滯杜南。價輕猶有二，足刖已過三。鷄肋曹公忿，豬肝仲叔慚。會應謀避地，依約近禪庵。
嵐光疊杳冥，曉翠濕窗明。欲起遊方去，重來繞塔行。亂雲開鳥道，群木發秋聲。曾約諸徒弟，香燈盡此生。
有客虛投筆，無憀獨上城。沙禽失侶遠，江樹著陰輕。邊遽稽天討，軍須竭地征。賈生遊刃極，作賦又論兵。
始賀天休雨，還嗟地出雷。驟看浮峽過，密作渡江來。牛馬行無色，蛟龍鬥不開。干戈盛陰氣，未必自陽台。
雖為州縣職，還欲抱琴過。樹古聞風早，山枯見雪多。鷄聲連絳市，馬色傍黃河。太守新臨郡，還逢五袴歌。
寺溪臨使府，風景借仁祠。補袞周官貴，能名漢主思。臥雲知獨處，望月憶同時。忽枉緘中贈，瓊瑤滿手持。
君非三諫寤，禮許一身逃。自樹終天戚，何裨事主勞。眾魚應餌骨，多士盡餔糟。有客椒漿奠，文衰不繼騷。
旅館坐孤寂，出門成苦吟。何事覺歸晚，黃花秋意深。寒蝶戀衰草，軫我離鄉心。更見庭前樹，南枝巢宿禽。
長安那不住，西笑又東行。若以貧無計，何因事有成。雲峰天外出，江色草中明。謾忝相于分，吾言世甚輕。
渚宮江上別，倏忽十餘年。舉世唯攻說，多君即不然。浦珠為履重，園柳助詩玄。勉力酬知己，昌朝正急賢。
妙年能致身，陳力復安親。不憚關山遠，寧辭簿領勤。過江雲滿路，到縣海為鄰。每嘆違心賞，吳門正早春。
神仙久留滯，清切佇飛翻。忽佐南方牧，何時西掖垣。高車自蘭省，便道出荊門。不見河梁別，空銷郢路魂。
西街幽僻處，正與懶相宜。尋寺獨行遠，借書常送遲。家貧無易事，身病足閒時。寂寞誰相問，只應君自知。
何處醉春風，長安西復東。不因俱罷職，豈得此時同。貰酒宣平裡，尋芳下苑中。往來楊柳陌，猶避昔年驄。
採桑畏日高，不待春眠足。攀條有餘愁，那矜貌如玉。千金豈不贈，五馬空躑躅。何以變真性，幽篁雪中綠。
偶自山僧院，移歸傍砌栽。好風終日起，幽鳥有時來。篩月牽詩興，籠煙伴酒杯。南窗睡輕起，蕭颯雨聲回。
清曉水如鏡，隔江人似鷗。遠煙藏海島，初日照揚州。地壯孫權氣，雲凝庾信愁。一篷何處客，吟憑釣魚舟。
無事門多閉，偏知夏日長。早蟬聲寂寞，新竹氣清涼。閒對臨書案，看移曬藥床。自憐歸未得，猶寄在班行。
楚水清若空，遙將碧海通。人分千里外，興在一杯中。谷鳥吟晴日，江猿嘯晚風。平生不下淚，于此泣無窮。
春風戲狹斜，相見莫愁家。細酌蒲桃酒，嬌歌玉樹花。裁衫催白紵，迎客走朱車。不覺重城暮，爭棲柳上鴉。
白首棲禪者，嘗談灞滻游。能令過江客，偏起失鄉愁。室倚桃花崦，門臨杜若洲。城中無此景，將子剩淹留。
溝渠通疏荷，浦嶼隱淺筱。舟閒攢輕蘋，槳動起靜鳥。陰稀余桑閒，縷盡晚繭小。吾徒當斯時，此道可以了。
停車渭陽暮，望望入秦京。不見鵷鸞道，如聞歌吹聲。鄉魂涉江水，客路指蒲城。獨有故樓月，今來亭上明。
太守龍為馬，將軍金作車。香飄十里風，風下綠珠歌。莫怪坐上客，嘆君庭前花。明朝此池館，不是石崇家。
玉顏恆自斂，羞出鏡檯前。早惑陽城客，今悲華錦筵。從軍人更遠，投喜鵲空傳。夫婿交河北，迢迢路幾千。
日夕三江望，靈潮萬里回。霞津錦浪雲，月浦練花開。湍似黃牛去，濤從白馬來。英靈已傑出，誰識卿雲才。
歿世議方存，昇平道幾論。詩情光日月，筆力動乾坤。亂首光雄算，朝綱在典墳。明時封禪績，山下見丘門。
東籬搖落後，密艷被寒催。夾雨驚新拆，經霜忽盡開。野香盈客袖，禁蕊泛天杯。不共春蘭並，悠揚遠蝶來。
新桂如蛾眉，秋風吹小綠。行輪出門去，玉鑾聲斷續。月軒下風露，曉庭自幽澀。誰能事貞素，臥聽莎鷄泣。
四面波濤匝，中樓日月鄰。上窮如出世，下瞷忽驚神。剎礙長空鳥，船通外國人。房房皆疊石，風掃永無塵。
日落桑榆下，寒生松柏中。冥冥多苦霧，切切有悲風。京兆新阡闢，扶陽甲第空。郭門從此去，荊棘漸蒙籠。
一別隔炎涼，君衣忘短長。裁縫無處等，以意忖情量。畏瘦疑傷窄，防寒更厚裝。半啼封裹了，知欲寄誰將。
不是難提挈，行藏固有期。安身未得所，開口欲從誰。應物心無倦，當壚柄會持。莫將成廢器，還有對樽時。
昔人懷感處，此地倍魂消。四海經搖落，三吳正寂寥。風移殘燒遠，帆帶夕陽遙。欲繼前賢跡，誰能似隱招。
已盡滄浪興，還思相楚行。鬢全無舊黑，詩別有新清。暫憩臨寒水，時來扣靜荊。囊中有靈藥，終不獻公卿。
香火多相對，葷腥久不嘗。黃耆數匙粥，赤箭一甌湯。厚俸將何用，閒居不可忘。明年官滿後，擬買雪堆莊。
鷄唱催人起，又生前去愁。路明殘月在，山露宿雲收。村店煙火動，漁家燈燭幽。趨名與趨利，行役幾時休。
去去去何住，一盂兼一瓶。水邊寒草白，島外晚峰青。宿處林聞虎，行時天有星。回期誰可定，浮世重看經。
借得街西宅，開門渭水頭。長貧唯要健，漸老不禁愁。獨憑藤書案，空懸竹酒鈎。春風石瓮寺，作意共君游。
故宅春山中，來逢夕陽入。汲少井味變，開稀戶樞澀。樹朽鳥不棲，階閒雲自濕。先生何處去，惆悵空獨立。
雪鬢不禁鑷，知非又此年。退居還有旨，榮路免妨賢。落落鳴蛩鳥，晴霞度雁天。自無佳節興，依舊菊籬邊。
古寺臨壇久，松間別起堂。看添浴佛水，自合讀經香。愛養無家客，多傳得效方。過齋長不出，坐臥一繩床。
暑雨飄已過，涼飆觸幽衿。虛館無喧塵，綠槐多晝陰。俯視古苔積，仰聆早蟬吟。放卷一長想，閉門千里心。
萬里歸鄉路，隨緣不算程。尋山百衲弊，過海一杯輕。夜宿依雲色，晨齋就水聲。何年持貝葉，卻到漢家城。
去年秋露下，覊旅逐東征。今歲春光動，驅馳別上京。飲中相顧色，送後獨歸情。兩地無千里，因風數寄聲。
名因定鼎地，門對鑿龍山。水北樓台近，城南車馬還。稍開芳野靜，欲掩暮鐘閒。去此無嗟屈，前賢尚抱關。
微風驚暮坐，臨牖思悠哉。開門復動竹，疑是故人來。時滴枝上露，稍沾階下苔。何當一入幌，為拂綠琴埃。
見說相思寺，今來似有期。瘴鄉終有出，天意固難欺。晝雨先花島，秋雲掛戍旗。故人多在蜀，不去更何之。
亢倉致虛極，潛跡依遠岫。智去愚獨留，日虧歲方就。鄉人謀屍祝，不欲聞俎豆。尚賢非至理，堯舜固為陋。
金風蕩天地，關西群木凋。早霜鷄喔喔，殘月馬蕭蕭。紫陌秦山近，青楓楚樹遙。還同長卿志，題字滿河橋。
昨夜從香社，辭君出薜蘿。晚來巾舄上，已覺俗塵多。遠路縈芳草，遙空共白波。南朝在天末，此去重經過。
病臥瘴雲間，莓苔漬竹關。孤吟牛渚月，老憶洞庭山。壯志潛消盡，淳風竟未還。今朝忽相遇，執手一開顏。
晚日照樓邊，三軍拜峽前。白雲隨浪散，青壁與山連。萬嶺岷峨雪，千家橘柚川。還如赴河內，天上去經年。
萬乘臨真境，重陽眺遠空。慈雲浮雁塔，定水映龍宮。寶鐸含飆響，仙輪帶日紅。天文將瑞色，輝煥滿寰中。
寒食將吾族，相隨過石溪。塚花沾酒落，林鳥學人啼。白水穿蕪疾，新霞出霧低。不堪迴首望，家在赤松西。
蕪城十年別，蓬轉居不定。終歲白屋貧，獨謡清酒聖。風塵韋帶減，霜雪松心勁。何以浣相思，啟元能盡性。
此生修道淺，愁見未來身。誰為傳真諦，唯應是上人。自悲年已長，漸覺事難親。不向禪門去，他門無了因。
秋吹過雙闕，星仙動二靈。更深移月鏡，河淺度雲輧。殿上呼方朔，人間失武丁。天文茲夜裡，光映紫微庭。
彼此若飄蓬，二年何所從。帝都秋未入，江館夜相逢。瘴嶺行沖夏，邊沙住隔冬。旅愁論未盡，古寺扣晨鐘。
吾與二三子，平生結交深。俱懷鴻鵠志，昔有鶺鴒心。逸氣假毫翰，清風在竹林。達是酒中趣，琴上偶然音。
敢謂神仙手，多懷老比丘。編聯來鹿野，酬唱在龍樓。洛浦精靈懾，邙山鬼魅愁。二南風雅道，從此化東周。
嘆惜高生老，新詩日又多。美名人不及，佳句法如何。主將收才子，崆峒足凱歌。聞君已朱紱，且得慰蹉跎。
伏波初樹羽，待爾靜川鱗。嶺海看飛鳥，天涯問遠人。蒼梧雲裡夕，青草嶂中春。遙想文身國，迎舟拜使臣。
有客南浮去，平生與我同。炎州結遙思，芳杜采應空。秦雁歸侵月，湘猿戲褭楓。期君翼明代，未可戀山中。
貧官多寂寞，不異野人居。作酒和山藥，教兒寫道書。五湖歸去遠，百事病來疏。況憶同懷者，寒庭月上初。
花塹接滄洲，陰雲閒楚丘。雨聲雖到夜，吟味不如秋。古屋藏花鴿，荒園聚亂流。無機心便是，何用話歸休。
夜渚帶浮煙，蒼茫晦遠天。舟輕不覺動，纜急始知牽。聽笛遙尋岸，聞香暗識蓮。唯看去帆影，常恐客心懸。
寂寂永宮裡，天師朝禮聲。步虛聞一曲，渾欲到三清。瑞草秋風起，仙階夜月明。多年遠塵意，此地欲鋪平。
何事到容州，臨池照白頭。興隨年已往，愁與水長流。黽勉思逋客，辛勤悔飯牛。詩人亦何意，樹草欲忘憂。
喬枝聚暝禽，疊閣鎖遙岑。待月當秋直，看書廢夜吟。殘薪留火細，古井下瓶深。縱慾抄前史，貧難遂此心。
霜景催危葉，今朝半樹空。蕭條故國異，零落旅人同。颯岸浮寒水，依階擁夜蟲。隨風偏可羡，得到洛陽宮。
梅嶺花初發，天山雪未開。雪處疑花滿，花邊似雪回。因風入舞袖，雜粉向妝台。匈奴幾萬里，春至不知來。
竟日畫堂歡，入夜重開宴。剪燭蠟煙香，促席花光顫。待得月華來，滿院如鋪練。門外簇驊騮，直待更深散。
望幸三秋暮，登高九日初。朱旗巡漢苑，翠帟俯秦墟。寵極萸房遍，恩深菊酎餘。承歡何以答，萬億奉宸居。
山頂絶茅居，雲泉繞枕虛。燒移僧影瘦，風展鷺行疏。卷箔清江月，敲松紫閣書。由來簪組貴，不信教猿鋤。
天南不可去，君去弔靈均。落日青山路，秋風白髮人。言危無繼者，道在有明神。滿目盡胡越，平生何處陳。
君王嫌妾妒，閉妾在長門。舞袖垂新寵，愁眉結舊恩。綠錢生履跡，紅粉濕啼痕。羞被桃花笑，看春獨不言。
世亂同南去，時清獨北還。他鄉生白髮，舊國見青山。曉月過殘壘，繁星宿故關。寒禽與衰草，處處伴愁顏。
從戎依遠地，無日見家山。地近風沙處，城當甸服間。阻河通渭水，曲苑帶秦關。待月登樓夜，何人相伴閒。
玉管簫聲合，金盃酒色殷。聽歌吳季札，縱飲漢中山。稱壽爭離席，留歡輒上關。莫言辭客醉，猶得曳裾還。
長天接廣澤，二氣共含秋。舉目無平地，何心戀直鉤。孤鐘鳴大岸，片月落中流。卻憶鴟夷子，當時此泛舟。
高鑒清洞徹，儒風入進難。詔書增寵命，才子益能官。門帶山光晚，城臨江水寒。唯餘好文客，時得詠幽蘭。
久倦川涂曲，忽此望淮圻。波長泛淼淼，眺迥情依依。稍覺金烏轉，漸見錦帆稀。欲知仁化洽，謳歌滿路歸。
西江東注急，孤棹若流星。風浪相隨白，雲中獨過青。他時誰共說，此路我曾經。好向吳朝看，衣冠盡漢庭。
萬人曾死戰，幾戶免刀兵。井邑初安堵，兒童未長成。涼風吹古木，野火燒殘營。寥落千餘里，山高水復清。
草深那可訪，地久阻相傳。散漫三秋雨，疏蕪萬里煙。都迷采蘭處，強記館娃年。客有游吳者，臨風思眇然。
為郎日賦詩，小謝少年時。業繼儒門後，心多道者期。晚回長樂殿，新出夜明祠。行樂西園暮，春風動柳絲。
山谷才浮芥，中園已濫觴。逶迤過竹塢，浩淼走蘭塘。夜靜聞魚躍，風微見雁翔。從茲東向海，可泛濟川航。
荷芰綠參差，新秋水滿池。早涼生北檻，殘照下東籬。露飽蟬聲懶，風乾柳意衰。過潘二十歲，何必更愁悲。
芳樹本多奇，年華復在斯。結翠成新幄，開江滿故枝。風歸花歷亂，日度影參差。容色朝朝落，思君君不知。
絶徼南通棧，孤城北枕江。猿聲連月檻，鳥影落天窗。海石分棋子，郫筒當酒缸。生歸話辛苦，別夜對凝釭。
詩家本多感，況值廣陵春。暖駐含窗日，香余醉袖塵。浮名皆有分，一笑最關身。自此容依託，清才兩故人。
江湖春欲暮，牆宇日猶微。暗暗春籍滿，輕輕花絮飛。翰林名有素，墨客興無違。今夜文星動，吾儕醉不歸。
一生吟興僻，方見業精微。事若終難得，鄉應不易歸。亂收西日葉，雙掩北風扉。合國諸卿相，皆曾着布衣。
聞說輪台路，連年見雪飛。春風曾不到，漢使亦應稀。白草通疏勒，青山過武威。勤王敢道遠，私向夢中歸。
日暮馬行疾，城荒人住稀。聽歌知近楚，投館忽如歸。魯堰田疇廣，章陵氣色微。明朝拜嘉慶，須著老萊衣。
擢秀三秋晚，開芳十步中。分黃俱笑日，含翠共搖風。碎影涵流動，浮香隔岸通。金翹徒可泛，玉斝竟誰同。
花時人欲別，每日醉櫻桃。買酒金錢盡，彈箏玉指勞。歸期無歲月，客路有風濤。錦緞裁衣贈，麒麟落剪刀。
君書問風俗，此地接炎州。淫祀多青鬼，居人少白頭。旅情偏在夜，鄉思豈唯秋。每羡朝宗水，門前盡日流。
漢主事祁連，良人在高闕。空台寂已暮，愁坐變容發。泛艷春幌風，裴回秋戶月。可憐軍書斷，空使流芳歇。
寒食空江曲，孤舟渺水前。鬥雞沙鳥異，禁火岸花然。日霽開愁望，波喧警醉眠。因看數莖鬢，倍欲惜芳年。
古觀雲溪上，孤懷永夜中。梧桐四更雨，山水一庭風。詩得如何句，仙遊最勝宮。卻愁逢羽客，相與入煙空。
美酒酌懸瓢，真淳好相映。蝸房卷墮首，鶴頸抽長柄。雅色素而黃，虛心輕且勁。豈無雕刻者，貴此成天性。
何人山雪夜，相訪不相思。若得長閒日，應無暫到時。葉寒凋欲盡，泉凍落還遲。即此天明去，重來未有期。
先生居處僻，荊棘與牆齊。酒好寧論價，詩狂不著題。燒成度世藥，踏盡上山梯。懶聽閒人語，爭如谷鳥啼。
已是殊鄉客，送君重慘然。河橋乍分首，槐柳正鳴蟬。短棹離幽浦，孤帆觸遠煙。清朝重文物，變化莫遷延。
漂泊楚水來，舍舟坐高館。途窮在中路，孤征慕前伴。風雨一留宿，關山去欲懶。淮南木葉飛，夜聞廣陵散。
燕雁一來後，人人盡到關。如何沖臘雪，獨自過商山。羸馬高坡下，哀猿絶壁間。此心無處說，鬢向少年斑。
漢將本屯營，遼河有戍城。大夫曾取姓，先生亦得名。高枝拂遠雁，疏影度遙星。不辭攀折苦，為入管弦聲。
東嶽雲峰起，溶溶滿太虛。震雷翻幕燕，驟雨落河魚。座對賢人酒，門聽長者車。相邀愧泥濘，騎馬到階除。
巫山與天近，煙景長青熒。此中楚王夢，夢得神女靈。神女去已久，雲雨空冥冥。唯有巴猿嘯，哀音不可聽。
掛錫中峰上，經行踏石梯。雲房出定後，岳月在池西。峭壁殘霞照，欹松積雪齊。年年著山屐，曾得到招提。
客過無名姓，扁舟系柳陰。窮秋南國淚，殘日故鄉心。京洛衣塵在，江湖酒病深。何須覓陶令，乘醉自橫琴。
年少工文客，言離卻解顏。不嗟荊寶退，能喜綵衣還。新月來前館，高陽出故關。相思東北望，燕趙隔青山。
琴尊詩思勞，更欲學龍韜。王粲暫投筆，呂虔初佩刀。夜吟關月苦，秋望塞雲高。去去從軍樂，雕飛岱馬豪。
蒲密遙千載，鳴琴始一追。公卿傳世范，仁義續靈基。不待南遊祿，何先北帝期。玉棺從此閉，金鼎代相欺。
男作鄉中丁，女作鄉男婦。南村與北里，日日見父母。豈似從軍兒，一去便白首。何當鑄劍戟，盡得丁男力。
秋宵已難曙，漏向二更分。我憶山水坐，蟲當寂寞聞。洞庭風落木，天姥月離雲。會自東浮去，將何欲致君。
獻歲春猶淺，園林未盡開。雪和新雨落，風帶舊寒來。聽鳥聞歸雁，看花識早梅。生涯知幾日，更被一年催。
樓壓寒江上，開簾對翠微。斜陽諸嶺暮，古渡一僧歸。窗迥雲衝起，汀遙鳥背飛。誰言坐多倦，目極自忘機。
賤子乖慵性，頻為省直牽。交親每相見，多在相門前。君獨疏名路，為郎過十年。炎風久成別，南望思悠然。
繫馬清溪樹，禪門春氣濃。香台花下出，講坐竹間逢。覺路山童引，經行谷鳥從。更言窮寂滅，回策上南峰。
一衲老禪床，吾生半異鄉。管弦愁裡老，書劍夢中忙。鳥急山初暝，蟬稀樹正涼。又歸何處去，塵路月蒼蒼。
解巾侍雲陛，三命早為郎。復以雕龍彩，旋歸振鷺行。玉書期養素，金印已懷黃。茲夕南宮詠，遐情愧不忘。
別侶孤鶴怨，衝天威鳳歸。容光一以間，夢想是耶非。芳訊遠彌重，知音老更稀。不如湖上雁，北向整毛衣。
寄家臨禹穴，乘傳出秦關。霜落橘滿地，潮來帆近山。相門賓益貴，水國事多閒。晨省高堂後，余歡杯酒間。
齒發各蹉跎，疏慵與病和。愛花心在否，見酒興如何。年長風情少，官高俗慮多。幾時紅燭下，聞唱竹枝歌。
講終齋磬罷，何處稱真心。古寺高杉下，炎天獨院深。燕和江鳥語，牆奪暮花陰。大府多才子，閒過在竹林。
漢陽無遠寺，見說過汾城。雲雨經春客，江山幾日程。終隨鷗鳥去，只在海潮生。前路逢漁父，多愁問姓名。
制蹕乘驪阜，回輿指鳳京。南山四皓謁，西嶽兩童迎。雲幄臨懸圃，霞杯薦赤城。神明近茲地，何必往蓬瀛。
滿眼雲水色，月明樓上人。旅愁春入越，鄉夢夜歸秦。道路通荒服，田園隔虜塵。悠悠滄海畔，十載避黃巾。
柱史今何適，西行詠陟岡。也知人惜別，終美雁成行。春雨桃花靜，離尊竹葉香。到時丞相閣，應喜棣華芳。
不嫌臨海遠，微祿代躬耕。古郡紀綱職，扁舟山水程。詩因琪樹麗，心與瀑泉清。盛府知音在，何時薦政成。
經天緯地物，動必計仙才。幾處覓不得，有時還自來。真風含素髮，秋色入靈台。吟向霜蟾下，終須神鬼哀。
千峰圍古寺，深處敞樓台。景異尋常處，人須特達來。松杉寒更茂，嵐靄晝還開。欲續豐碑語，含毫恨不才。
蒼蒼中條山，厥形極奇磈。我欲涉其崖，濯足黃河水。古剎棲柿林，綠陰覆蒼瓦。歲晏來品題，拾葉總堪寫。
舟楫諸侯餞，車輿使者歸。山花相映發，水鳥自孤飛。春日垂霜鬢，天隅把綉衣。故人從此去，寥落寸心違。
已當鳴雁夜，多事不同居。故疾離城晚，秋霖見月疏。趁風開靜戶，帶葉卷殘書。蕩槳期南去，荒園久廢鋤。
若說君高道，何人更得如。公庭唯樹石，生計是琴書。詩句峭無敵，文才清有餘。不知尺水內，爭滯北溟魚。
碧峰秋寺內，禪客已無情。半頂髮根白，一生心地清。竹房侵月靜，石徑到門平。山下塵囂路，終年誓不行。
越州初罷戰，江上送歸橈。南渡無來客，西陵自落潮。空城垂故柳，舊業廢春苗。閭裡相逢少，鶯花共寂寥。
青雲少年子，挾彈章台左。鞍馬四邊開，突如流星過。金丸落飛鳥，夜入瓊樓臥。夷齊是何人，獨守西山餓。
春堤楊柳發，憶與故人期。草木本無意，榮枯自有時。山陰定遠近，江上日相思。不及蘭亭會，空吟祓禊詩。
曾作關中客，頻經伏毒岩。晴煙沙苑樹，晚日渭川帆。昔是青春貌，今悲白雪髯。郡樓空一望，含意卷高簾。
淒涼繐幕下，香吐一燈分。鬥老輸寒檜，留閒與白雲。挈盂曾幾度，傳衲不教焚。泣罷重迴首，暮山鐘半聞。
河間尚征伐，汝骨在空城。從弟人皆有，終身恨不平。數金憐俊邁，總角愛聰明。面上三年土，春風草又生。
故使籠寬織，須知動損毛。看雲莫悵望，失水任呼號。六翮曾經剪，孤飛卒未高。且無鷹隼慮，留滯莫辭勞。
賢相輔明主，蒼生壽域開。青春辭白日，幽壤作黃埃。豈是無多士，偏蒙不棄才。孤墳三尺土，誰可為培栽。
身將劉令隱，經共謝公翻。有此宗師在，應知我法存。問心常寂樂，為別豈傷魂。獨訪華泉去，秋風入雁門。
中允聲名久，如今契闊深。共傳收庾信，不比得陳琳。一病緣明主，三年獨此心。窮愁應有作，試誦白頭吟。
擅美玄光側，傳芳瀚海中。鳳文疏象鬱，花影麗新豐。色對瑤池紫，甘依大谷紅。若令逢漢主，還冀識張公。
當暑憶歸林，陶家借柳陰。蟬從初伏噪，客向晚涼吟。白日欺玄鬢，滄江負素心。神仙倘有術，引我出幽岑。
官穩身應泰，春風信馬行。縱忙無苦事，雖病有心情。厚祿兒孫飽，前驅道路榮。花時八入直，無暇賀元兄。
越信隔年稀，孤舟幾夢歸。月寒花露重，江晚水煙微。峰直帆相望，沙空鳥自飛。何時洞庭上，春雨滿蓑衣。
彤襜江上遠，萬里詔書催。獨過潯陽去，空憐潮信回。離心秋草綠，揮手暮帆開。想見秦城路，人看五馬來。
寒空金錫響，欲過渭陽津。極目多來雁，孤城少故人。與師雖別久，于法本相親。又對清涼月，中宵語宿因。
梁王握豹韜，雪裡見枚皋。上客趨丹陛，遊人嘆二毛。門閒知待詔，星動想濡毫。一首長楊賦，應嫌索價高。
巡禮知難盡，幽人見亦稀。幾年潭上過，何待雪中歸。遠瀑穿經室，寒螿發定衣。無因尋道者，獨坐對松扉。
晨起動征鐸，客行悲故鄉。鷄聲茅店月，人跡板橋霜。槲葉落山路，枳花明驛牆。因思杜陵夢，鳧雁滿回塘。
日日見入寺，未曾含酒容。閒聽老僧語，坐到夕陽鐘。竹裡行多影，花邊偶過蹤。猶言謝生計，隨我去孤峰。
坐徹秦城夏，行登越客船。去留那有著，語默不離禪。葉擁臨關路，霞明近海天。更尋同社侶，應得虎溪邊。
戒奢虛蜃輅，錫號紀鴻名。地葉蒼梧野，途經紫聚城。重照掩寒色，晨飆斷曙聲。一隨仙驥遠，霜雪愁陰生。
匹馬無窮地，三年逐大軍。算程淮邑遠，起帳夕陽曛。瀑浪行時漱，邊笳語次聞。要傳書札去，應到磧東雲。
晚沐金仙宇，迎秋白帝祠。軒裳煩吏職，風物動心期。清鏡開塵匣，華簪指髮絲。南宮有高步，歲晏豈磷緇。
遠去見雙節，因行上五台。化樓侵曉出，雪路向春開。邊寺連峰去，胡兒聽法來。定知巡禮後，解夏始應回。
何年話尊宿，瞻禮此堂中。入郭非無路，歸林自學空。濺瓶雲嶠水，逆磬雪川風。時說南廬事，知師用意同。
江上花開盡，南行見杪春。鳥聲悲古木，雲影入通津。返景斜連草，回潮暗動蘋。謝公今在郡，應喜得詩人。
來往幾經過，前軒枕大河。遠帆春水闊，高寺夕陽多。蝶影下紅藥，鳥聲喧綠蘿。故山歸未得，徒詠采芝歌。
行子與秋葉，各隨南北風。雖非千里別，還阻一宵同。過盡少年日，尚如長轉蓬。猶為布衣客，羞入故關中。
孤雲生西北，從風東南飄。帝鄉日已遠，蒼梧無還飆。已矣玄鳳嘆，嚴霜集靈苕。君其勉我懷，歲暮孰不凋。
古松凌巨塔，修竹映空廊。竟日聞虛籟，深山只此涼。僧真生我靜，水淡發茶香。坐久東樓望，鐘聲振夕陽。
靜躡紅蘭徑，憑高曠望時。無端求句苦，永日壑風吹。大月生峰角，殘霞在樹枝。只應劉越石，清嘯正相宜。
主人庭葉黑，詩稿更誰書。闕下科名出，鄉中賦籍除。山春煙樹眾，江遠晚帆疏。吾亦家吳者，無因到弊廬。
人皆期七十，才半豈蹉跎。並出知己淚，自然白髮多。晨興為誰慟，還坐久滂沱。論文與晤語，已矣可如何。
凋殘精舍在，連步訪緇衣。古殿門空掩，楊花雪亂飛。鶴巢松影薄，僧少磬聲稀。青眼能留客，疏鐘逼夜歸。
聖德期昌運，雍熙萬宇清。乾坤資化育，海岳共休明。闢土欣耕稼，銷戈遂偃兵。殊方歌帝澤，執贄駕昇平。
莫厭通宵坐，貧中會聚難。堂虛雪氣入，燈在漏聲殘。役思因生病，當禪豈覺寒。開門各有事，非不惜餘歡。
辭秦經越過，歸寺海西峰。石澗雙流水，山門九里松。曾聞清禁漏，卻聽赤城鐘。妙宇研磨講，應齊智者蹤。
五金元造化，九煉更精新。敢謂長生客，將遺必死人。久餐應換骨，一服已通神。終逐淮王去，永拋浮世塵。
蕭蕭隴水側，落日客愁中。古塞一聲笛，長沙千里風。鳥無棲息處，人愛戰爭功。數夜城頭月，彎彎如引弓。
一室他鄉遠，空林暮景懸。正愁聞塞笛，獨立見江船。巴蜀來多病，荊蠻去幾年。應同王粲宅，留井峴山前。
帝裡重陽節，香園萬乘來。卻邪萸入佩，獻壽菊傳杯。塔類承天湧，門疑待佛開。睿詞懸日月，長得仰昭回。
夜僧同靜語，秋寺近嚴城。世路雖多梗，玄心各自明。寒池清月彩，危閣聽林聲。倘許雙摩頂，隨緣萬劫生。
李白墳三尺，嵯峨萬古名。因君還故里，為我弔先生。晴日移虹影，空山出鶴聲。老郎閒未得，無計此中行。
海上去應遠，蠻家雲島孤。竹船來桂浦，山市賣魚須。入國自獻寶，逢人多贈珠。卻歸春洞口，斬象祭天吳。
曲江春草生，紫閣雪分明。汲井嘗泉味，聽鐘問寺名。墨研秋日雨，茶試老僧鐺。地近勞頻訪，烏紗出送迎。
清川帶長薄，車馬去閒閒。流水如有意，暮禽相與還。荒城臨古渡，落日滿秋山。迢遞嵩高下，歸來且閉關。
故交三四人，聞別共沾巾。舉目是陳事，滿城無至親。身從喪日病，家自儉年貧。此去何堪遠，遺孤在舊鄰。
瀘水南州遠，巴山北客稀。嶺雲撩亂起，谿鷺等閒飛。鏡裡愁衰鬢，舟中換旅衣。夢魂知憶處，無夜不先歸。
簟涼秋氣初，長信恨何如。拂黛月生指，解鬟雲滿梳。一從悲畫扇，幾度泣前魚。坐聽南宮樂，清風搖翠裾。
綠蘚深迎步，紅霞爛滿衣。洞天應不遠，鸞鶴向人飛。茅許仙蹤在，煙霞一境清。夷希何許叩，松徑月空明。
蓮舟泛錦磧，極目眺江干。沿流渡楫易，逆浪取花難。有霧疑川廣，無風見水寬。朝來採摘倦，詎得久盤桓。
貢士去翩翩，如君最少年。綵衣行不廢，儒服代相傳。曉月經淮路，繁陰過楚天。清談遇知己，應訪孝廉船。
春風起東道，握手望京關。柳色從鄉至，鶯聲送客還。嘶驂顧近驛，歸路出他山。舉目情難盡，覊離失志間。
受命讞封疆，逢君牧豫章。於焉審虞芮，復爾共舟航。悵別秋陰盡，懷歸客思長。江皋枉離贈，持此慰他鄉。
地際朝陽滿，天邊宿霧收。風兼殘雪起，河帶斷冰流。北闕馳心極，南圖尚旅遊。登臨思不已，何處得銷愁。
昔佩兵符去，今持相印還。天光臨井絡，春物度巴山。鳥道青冥外，風泉洞壑間。何慚班定遠，辛苦玉門關。
靈山巡未遍，不作住持心。逢寺暫投宿，是山皆獨尋。有時過靜界，在處想空林。從小即行腳，出家來至今。
在我成何事，逢君更勸吟。縱饒不得力，猶勝別勞心。凡事有興廢，詩名無古今。百年能幾日，忍不惜光陰。
東海日未出，九衢人已行。吾師無事坐，苔蘚入門生。雨過閒花落，風來古木聲。天台頻說法，石壁欠題名。
權門多見薄，吾道豈終行。散地徒憂國，良時不在城。花繁春正王，茶美夢初驚。賴有茲文在，猶堪暢此生。
為禮依天象，周旋逐月成。教人三讓美，為客一宵生。初進輪猶暗，終辭影漸明。幸陪賓主位，取捨任虧盈。
窮秋幾日雨，處處生蒼苔。舊國寄書後，涼天方雁來。露繁山草濕，洲暖水花開。去盡同行客，一帆猶未回。
重岩抱危石，幽澗曳輕雲。繞鎮仙衣動，飄蓬羽蓋分。錦色連花靜，苔光帶葉熏。詎知吳會影，長抱谷城文。
嶺頭分界候，一半屬湘潭。水驛門旗出，山戀洞主參。闢邪犀角重，解酒荔枝甘。莫嘆京華遠，安南更有南。
古今傳此嶺，高下勢崢嶸。安得青山路，化為平地行。蒼苔留虎跡，碧樹障溪聲。欲過一迴首，踟躕無限情。
遠使隨雙節，新官屬外台。戎裝非好武，書記本多才。移帳依泉宿，迎人帶雪來。心知玉關道，稀見一花開。
寒隨窮律變，春逐鳥聲開。初風飄帶柳，晚雪間花梅。碧林青舊竹，綠沼翠新苔。芝田初雁去，綺樹巧鶯來。
為問游春侶，春情何處尋。花含欲語意，草有鬥生心。雨頻催髮色，雲輕不作陰。縱令無月夜，芳興暗中深。
生長邊城傍，出身事弓馬。少年有膽氣，獨獵陰山下。偶與匈奴逢，曾擒射鵰者。名懸壯士籍，請君少相假。
聽歌桂席闌，下馬槐煙裡。豪門腐粱肉，窮巷思糠秕。孤燈照獨吟，半壁秋花死。遲明亦如晦，鷄唱徒為爾。
幾年山裡住，已作綠毛身。護氣常稀語，存思自見神。養龜同不食，留藥任生塵。要問西王母，仙中第幾人。
東城躍紫騮，西路大刀頭。上客劉公幹，元戎郭細侯。一軍偏許國，百戰又防秋。請問蕭關道，胡塵早晚收。
孤窗燭影微，何事阻吟思。兄弟斷消息，山川長路岐。日沈棲鶴塢，霜著叫猿枝。可想為懷抱，多愁多難時。
數步圓塘水，雙鴻戢羽儀。一飛喬木上，一返故林垂。澹泊含秋景，虛明抱夜規。無因留絶翰，雲海意差池。
啟土封成紀，宜家縣安喜。同欣井賦開，共受閨門祉。珩璜聯采組，琴瑟諧宮徵。更待懸車時，與君歡暮齒。
青山日將暝，寂寞謝公宅。竹裡無人聲，池中虛月白。荒庭衰草遍，廢井蒼苔積。惟有清風閒，時時起泉石。
南北與山鄰，蓬庵庇一身。繁霜疑有雪，枯草似無人。遂性在耕稼，所交唯賤貧。何言張掾傲，每重德璋親。
在秦生楚思，波浪接禪關。塔礙高林鳥，窗開白日山。樹陰移草上，岸色透庭間。入內談經徹，空攜講疏還。
火旗還錦纜，白馬出江城。嘹唳吟笳發，蕭條別浦清。寒空巫峽曙，落日渭陽明。留滯嗟衰疾，何時見息兵。
同居洛陽陌，經日懶相求。及爾江湖去，言別悵悠悠。楚雲眇覊翼，海月倦行舟。愛而不可見，徒嗟芳歲流。
月皎昭陽殿，霜清長信宮。天行乘玉輦，飛燕與君同。別有歡娛處，承恩樂未窮。誰憐團扇妾，獨坐怨秋風。
片石陶真性，非為曲櫱昏。爭如累月醉，不笑獨醒人。積疊莓苔色，交加薜荔根。至今重九日，猶待白衣魂。
冬至雖雲遠，渾疑朔漠中。勁風吹大野，密雪翳高空。泉凍如頑石，人藏類蟄蟲。豪家應不覺，獸炭滿爐紅。
共憶南浮日，登高望若何。楚田湖草遠，江寺海榴多。載酒尋山宿，思人帶雪過。東西幾回別，此會各蹉跎。
憶昔歲除夜，見君花燭前。今宵祝文上，重疊敘新年。閒處低聲哭，空堂背月眠。傷心小兒女，撩亂火堆邊。
高奇一百篇，造化見工全。積思游滄海，冥搜入洞天。神珠迷罔象，端玉匪雕鎸。休嘆不得力，離騷千古傳。
蓮塘移畫舸，泛泛日華清。水暖魚頻躍，煙秋雁早鳴。舞疑回雪態，歌轉遏雲聲。客散山公醉，風高月滿城。
築室在人境，遂得真隱情。春盡草木變，雨來池館清。琴書全雅道，視聽已無生。閉戶脫三界，白雲自虛盈。
知君別家後，不免淚沾襟。芳草千里路，夕陽孤客心。花飛當野渡，猿叫在煙岑。霄漢知音在，何須恨陸沈。
悠悠干祿利，草草廢漁樵。身世堪惆悵，風騷頗寂寥。高秋期野步，積雨放趨朝。得句如相憶，莎齋且見招。
高樓會月夜，北雁向南分。留住經春雪，辭來見夏雲。遙空江不極，絶頂日難曛。一與山僧坐，無因得議文。
一見秋山色，方憐畫手稀。波濤連壁動，雲物下檐飛。嶺樹冬猶發，江帆暮不歸。端然是漁叟，相嚮日依依。
棲棲南越鳥，色麗思沈淫。暮隔碧雲海，春依紅樹林。雕籠悲斂翅，畫閣豈關心。無事能言語，人聞怨恨深。
一見林中客，閒知州縣勞。白雲秋色遠，蒼嶺夕陽高。自說名因石，誰逢手種桃。丹經倘相授，何用戀青袍。
足傷遭馬墜，腰重倩人抬。只合窗間臥，何由花下來。坐依桃葉枝，行呷地黃杯。強出非他意，東風落盡梅。
僧中難得靜，靜得是吾師。到闕不求紫，歸山只愛詩。臨風翹雪足，嚮日剃霜髭。自嘆眠漳久，雙林動所思。
夫子高世跡，時人不可攀。今予亦云幸，謬得承溫顏。良策資入幕，遂行從近關。青春灞亭別，此去何時還。
戰戰復兢兢，猶如履薄冰。雖然叨一掾，還似說三乘。瓶汲南溪水，書來北嶽僧。戇愚兼抱疾，權紀不相應。
千回掌上橫，珍重遠方情。客問何人與，閩僧寄一莖。畫空疑未決，卓地計初成。幸以文堪采，扶持力不輕。
萬里無人見，眾情難與論。思君常入夢，同鵲屢驚魂。孤寢紅羅帳，雙啼玉箸痕。妾心甘自保，豈復暫忘恩。
空山最深處，太古兩三家。雲蘿共夙世，猿鳥同生涯。衣服濯春泉，盤餐烹野花。居茲老復老，不解嘆年華。
多才白華子，初擅桂枝名。嘉慶送歸客，新秋帶雨行。離人背水去，喜鵲近家迎。別贈難為此，衰年畏後生。
亂後自江城，相逢喜復驚。為經多載別，欲問小時名。對酒悲前事，論文畏後生。遙知盈捲軸，紙貴在江城。
秋光雖即好，客思轉悠哉。去國身將老，流年雁又來。葉紅堆晚徑，菊冷藉空罍。不得師相訪，難將道自開。
水闊蒼梧野，天高白帝秋。途窮那免哭，身老不禁愁。大府才能會，諸公德業優。北歸沖雨雪，誰憫敝貂裘。
下視白雲時，山房蓋樹皮。垂枝松落子，側頂鶴聽棋。清淨從沙劫，中終未日欹。金光明本行，同侍出峨嵋。
晚景寒鴉集，秋聲旅雁歸。水光浮日去，霞彩映江飛。洲白蘆花吐，園紅柿葉稀。長沙卑濕地，九月未成衣。
不共眾山同，岧嶢出迥空。幾層高鳥外，萬仞一樓中。水落難歸地，雲籬便逐風。唯應霄漢客，絶頂路方通。
默然如大道，塵世不相關。青檜行時靜，白雲禪處閒。貧高一生行，病長十年顏。夏滿期游寺，尋山又下山。
足下復不第，家貧尋故人。且傾湘南酒，羞對關西塵。山店橘花發，江城楓葉新。若從巫峽過，應見楚王神。
早梅發高樹，迥映楚天碧。朔吹飄夜香，繁霜滋曉白。欲為萬里贈，杳杳山水隔。寒英坐銷落，何用慰遠客。
滄溟分故國，渺渺泛杯歸。天盡終期到，人生此別稀。無風亦駭浪，未午已斜暉。系帛何須雁，金烏日日飛。
重門隨地險，一徑入天開。華岳眼前盡，黃河腳底來。飛軒何滿路，丹陛正求才。獨我疏慵質，飄然又此回。
舊宅平津邸，槐陰接漢宮。鳴騶馳道上，寒日直廬中。白雪歌偏麗，青雲宦早通。悠然一縫掖，千里限清風。
櫪上浮雲驄，本出吳門中。發跡來東道，長鳴起北風。回鞍拂桂白，赬汗類塵紅。滅沒徒留影，無因圖漢宮。
紫氛隨馬處，黃閣駐車情。嵌壑驚山勢，周灘戀水聲。地分三蜀限，關志百牢名。琬琰攀酬郢，微言鼎飪情。
世久荒墟在，白雲幾代耕。市廛新草綠，裡社故煙輕。不謹罹天討，來蘇豈忿兵。誰雲殷鑒遠，今古在人程。
洪流盤砥柱，淮濟不同波。莫訝清時少，都緣曲處多。遠能通玉塞，高復接銀河。大禹成門嶮，為龍始得過。
病來閒臥久，因見靜時心。殘月曉窗迥，落花幽院深。望山移坐榻，行藥步牆陰。車馬門前度，遙聞哀苦吟。
春草東江外，翩翩北路歸。官齊魏公子，身逐謝玄暉。山色隨行騎，鶯聲傍客衣。主人池上酌，攜手暮花飛。
鳳扆憐簫曲，鸞閨念掌珍。羌庭遙築館，廟策重和親。星轉銀河夕，花移玉樹春。聖心淒送遠，留蹕望征塵。
淮水東南闊，無風渡亦難。孤煙生乍直，遠樹望多圓。春浪棹聲急，夕陽帆影殘。清流宜映月，今夜重吟看。
南楚標前貢，西秦識舊城。祭天封漢嶺，擲地警孫聲。嚮日披沙淨，含風振鐸鳴。方同楊伯起，獨有四知名。
夢梓光青陛，穠桃藹紫宮。德優宸念遠，禮備國姻崇。萬戶聲明發，三條騎吹通。香輪送重景，彩旆引仙虹。
何時別故鄉，歸去佩銅章。親族移家盡，閭閻百戰場。背關餘古木，近塞足風霜。遺老應相賀，知君不下堂。
蒼蒼竹林暮，吾亦知所投。靜坐山齋月，清溪聞遠流。西峰下微雨，向曉白雲收。遂解塵中組，終南春可游。
歲滿休為吏，吟詩著白衣。愛山閒臥久，在世此心稀。聽鶴向風立，捕魚乘月歸。此君才不及，謬得侍彤闈。
門柳葉已大，春花今復闌。鬢毛方二色，愁緒日千端。夫子屢新命，鄙夫仍舊官。相思難見面，時展尺書看。
牛渚西江夜，青天無片雲。登舟望秋月，空憶謝將軍。余亦能高詠，斯人不可聞。明朝掛帆席，楓葉落紛紛。
不知山吏部，墓作石橋東。宅兆鄉關異，平生翰墨空。夜泉無曉日，枯樹足悲風。更想幽冥事，唯應有夢同。
秦樓花發時，秦女笑相隨。及到秋風日，飛來欲問誰。似厭棲寒菊，翩翩占晚陽。愁人如見此，應下淚千行。
幽芳本未闌，君去蕙花殘。河漢秋期遠，關山世路難。雲屏留粉絮，風幌引香蘭。腸斷迴文錦，春深獨自看。
駿骨飲長涇，奔流灑絡纓。細紋連噴聚，亂荇繞蹄縈。水光鞍上側，馬影溜中橫。翻似天池裡，騰波龍種生。
自古分功定，唯應缺又盈。一宵當皎潔，四海盡澄清。靜覺風微起，寒過雪乍傾。孤高稀此遇，吟賞倍牽情。
都尉今無事，時清但閉關。夜霜戎馬瘦，秋草射堂閒。位以穿楊得，名因折桂還。馮唐真不遇，嘆息鬢毛斑。
深山多隙地，無力及耕桑。不是營生拙，都緣覓句忙。破窗風翳燭，穿屋月侵床。吾友應相笑，辛勤道未光。
誰宴霜台使，行軍粉署郎。唱歌江鳥沒，吹笛岸花香。酒影搖新月，灘聲聒夕陽。江鐘聞已暮，歸棹綠川長。
雙雙紅淚墮，度日暗中啼。雁出居延北，人猶遼海西。向燈垂玉枕，對月灑金閨。不惜羅衣濕，惟愁歸意迷。
垂柳拂妝台，葳蕤葉半開。年華枝上見，邊思曲中來。嫩色宜新雨，輕花伴落梅。朝朝倦攀折，征戍幾時回。
百舌來何處，重重只報春。知音兼眾語，整翮豈多身。花密藏難見，枝高聽轉新。過時如發口，君側有讒人。
早歲顛狂伴，城中共幾年。有時潛步出，連夜小亭眠。月影侵床上，花叢在眼前。今宵正風雨，空宅楚江邊。
邊地無芳樹，鶯聲忽聽新。間關如有意，愁絶若懷人。明妃失漢寵，蔡女沒胡塵。坐聞應落淚，況憶故園春。
千尋萬仞峰，靈寶號何從。盛立同吾道，貪程阻聖蹤。嶺奇應有藥，壁峭盡無松。那得休於是，蹉跎亦臥龍。
詔下搜岩野，高人入竹林。長因抗疏日，便作去官心。清俸供僧盡，滄洲寄跡深。東門有歸路，徒自棄華簪。
鳧舄舊稱仙，鴻私降自天。青袍移草色，朱綬奪花然。邑裡雷仍震，台中星欲懸。吾兄此棲棘，因得賀初筵。
待車登疊嶂，經亂集鴒原。省壞蘭終潔，台寒柏有根。縣清江入峽，樓靜雪連村。莫隱匡山社，機雲受晉恩。
路長春欲盡，歌怨酒多酣。白社蓮塘北，青袍桂水南。驛行盤鳥道，船宿避龍潭。真得詩人趣，煙霞處處諳。
不奈荒城畔，那堪晚照中。野晴霜浥綠，山冷雨催紅。遊子灞陵道，美人長信宮。等閒居歲暮，搖落意無窮。
文戰偶未勝，無令移壯心。風塵辭帝裡，舟楫到家林。過楚寒方盡，浮淮月正沈。持杯話來日，不聽洞庭砧。
四明三千里，朝起赤城霞。日出紅光散，分輝照雪崖。一餐咽瓊液，五內發金沙。舉手何所待，青龍白虎車。
萬里南方去，扁舟泛自身。長年無愛物，深話少情人。醉臥襟長散，閒書字不真。衡陽路猶遠，獨與雁為賓。
垂楊拂綠水，搖艷東風年。花明玉關雪，葉暖金窗煙。美人結長恨，想對心淒然。攀條折春色，遠寄龍庭前。
萬物資以化，交泰屬昇平。易從業惟簡，得一道斯寧。具儀光玉帛，送舞變咸英。黍稷良非貴，明德信惟馨。
誤入桃源裡，初憐竹徑深。方知仙子宅，未有世人尋。舞鶴過閒砌，飛猿嘯密林。漸通玄妙理，深得坐忘心。
及溜龍鱗動，君臣道義深。萬年軒後鏡，一片漢高心。北狄皆輸款，南夷盡貢琛。從茲千萬歲，枝葉玉森森。
悲風生舊浦，雲嶺隔東田。伏臘同鷄黍，柴門閉雪天。孤村明夜火，稚子候歸船。靜者心相憶，離居畏度年。
聞道雲中使，乘驄往複還。河兵守陽月，塞虜失陰山。拜職嘗隨驃，銘功不讓班。旋聞受降日，歌舞入蕭關。
萬古陰崖雪，靈根不為枯。瘦於霜鶴脛，奇似黑龍鬚。拄訪譚玄客，持看潑墨圖。湖雲如有路，兼可到仙都。
先生九華隱，鳥道隔塵埃。石室和雲住，山田引燒開。久聞仙客降，高臥詔書來。一入深林去，人間更不回。
天策二首作，境幽搜亦玄。閣橫三楚上，題掛九霄邊。寺額因標勝，詩人合遇賢。他時誰倚檻，吟此豈忘筌。
廢宮深苑路，煬帝此東行。往事餘山色，流年是水聲。古牆丹雘盡，深棟黑煤生。惆悵從今客，經過未了情。
楚匠饒巧思，秦箏多好音。如能惠一面，何啻直雙金。玉柱調須品，朱弦染要深。會教魔女弄，不動是禪心。
喜得賞心處，春山豈計程。連溪芳草合，半嶺白雲晴。絶澗漱冰碧，仙壇挹顥清。懷君在人境，不共此時情。
上山下山去，千里萬里愁。樹色野橋暝，雨聲孤館秋。南北眼前道，東西江畔舟。世人重金玉，無金徒遠遊。
伊川新雨霽，原上見春山。緱嶺晴虹斷，龍門宿鳥還。牛羊平野外，桑柘夕煙間。不及鄉園叟，悠悠盡日閒。
欲去不忍去，徘徊吟繞廊。水光秋澹蕩，僧好語尋常。碑古苔文疊，山晴鐘韻長。翻思南嶽上，欠此白蓮香。
燈花何太喜，酒綠正相親。醉裡從為客，詩成覺有神。兵戈猶在眼，儒術豈謀身。共被微官縛，低頭愧野人。
梁園開勝景，軒駕動宸衷。早荷承湛露，修竹引薰風。九醖傾鐘石，百獸協絲桐。小臣陪宴鎬，獻壽奉維嵩。
德星搖此夜，珥耳滿重城。杳靄煙氛色，飄颻砧杵聲。令行秋氣爽，樂感素風輕。共賞千年聖，長歌四海清。
潁郡水東流，荀陳兄弟游。偏傷茲日遠，獨向聚星州。河潤在明德，人康非外求。當聞力為政，遙慰我心愁。
侯門大道傍，蟬噪樹蒼蒼。開鎖洞門遠，下簾賓館涼。欄圍紅藥盛，架引綠蘿長。永日一欹枕，故山雲水鄉。
夜程何處宿，山疊樹層層。孤館閒秋雨，空堂停曙燈。歌慚漁浦客，詩學雁門僧。此意無人識，明朝見李膺。
酒為看花醖，花須趁酒紅。莫令芳樹晚，使我綠尊空。金谷園無主，桃源路不通。縱非乘露折，長短盡隨風。
孤亭遙帶寺，靜者獨登臨。楚霽江流慢，春歸澤氣陰。野田青牧馬，幽竹暖鳴禽。日日年光盡，何堪故國心。
思親自當去，不第未蹉跎。家住青山下，門前芳草多。秭歸通遠徼，巫峽注驚波。州舉年年事，還期復幾何。
飲鴆非君命，茲身亦厚亡。江陵從種橘，交廣合投香。不見千金子，空餘數仞牆。殺人須顯戮，誰舉漢三章。
衛青開幕府，楊仆將樓船。漢節梅花外，春城海水邊。銅梁書遠及，珠浦使將旋。貧病他鄉老，煩君萬里傳。
愁鬢丁年白，寒燈丙夜青。不眠驚戍鼓，久客厭郵鈴。洶洶城噴海，疏疏屋漏星。十年窮父子，相守慰飄零。
出作行香客，歸如坐夏僧。床前雙草屨，檐下一紗燈。珮委腰無力，冠欹發不勝。鸞台龍尾道，合盡少年登。
浙南分首日，誰謂別經時。路遠遙相訪，家貧喜見知。不須辭不酌，更請續新詩。但得心中劍，酬恩會有期。
謬佐驅鷄任，常思賦鵩人。未諧林下約，空感病來身。鎖徑青苔老，鋪階紅葉新。相思不可見，猶喜得書頻。
野寺殘僧少，山園細路高。麝香眠石竹，鸚鵡啄金桃。亂石通人過，懸崖置屋牢。上方重閣晚，百里見秋毫。
商風動葉初，蕭索一貧居。老性容茶少，羸肌與簟疏。舊醅難重漉，新菜未勝鉏。才薄無潘興，便便畫偃廬。
厭劇辭京縣，褒賢待詔書。酇侯方繼業，潘令且閒居。霽後三川冷，秋深萬木疏。對琴無一事，新興復何如。
釋褐從仙尉，之官興若何。去程唯水石，公署在雲蘿。野飯樓中迥，晴峰案上多。三年罷趨府，應更戰高科。
幾回新秋影，璧滿蟾又缺。鏡破似傾台，輪斜同覆轍。雖分上林桂，還照滄洲雪。暫伴憔悴人，歸華耿不滅。
燈火隔簾明，竹梢風雨聲。詩篇隨意贈，杯酒越巡行。漫唱江朝曲，閒征藥草名。莫辭終夜飲，朝起又營營。
火雲初似滅，曉角欲微清。故國行千里，新蟬忽數聲。時行仍彷彿，度日更分明。不敢頻傾耳，唯憂白髮生。
小諫才埋玉，星郎亦逝川。國由多聚盜，天似不容賢。兵火焚詩草，江流漲墓田。長安已塗炭，追想更淒然。
不寐天將曉，心勞轉似灰。蚊吟頻到耳，鼠鬥競緣台。戶闇知蟾落，林喧覺雨來。馬嘶朝客過，知是禁門開。
放朝還不報，半路蹋泥歸。雨慣曾無節，雷頻自失威。見牆生菌遍，憂麥作蛾飛。歲晚偏蕭索，誰當救晉饑。
兩揆光天秩，三朝奉帝熙。何言集大鳥，忽此喪元龜。坐嘆公槐落，行聞宰樹悲。壑舟今已去，寧有濟川期。
月生西海上，氣逐邊風壯。萬里度關山，蒼茫非一狀。漢兵開郡國，胡馬窺亭障。夜夜聞悲笳，徵人起南望。
宅前雲水滿，高興一書生。垂釣有深意，望山多遠情。夜棋留客宿，春酒勸僧傾。未作干時計，何人問姓名。
舊簡拂塵看，鳴琴候月彈。桃源迷漢姓，松樹有秦官。空谷歸人少，青山背日寒。羡君棲隱處，遙望白雲端。
南園新覆雪，上宰曉來看。誰共登春榭，唯聞有地官。色連山遠靜，氣與竹偏寒。高韻更相應，寧同歌吹歡。
桃源千里遠，花洞四時春。中有含真客，長為不死人。松高枝葉茂，鶴老羽毛新。莫遣同籬槿，朝榮暮化塵。
楚客重蘭蓀，遺芳今未歇。葉抽清淺水，花照暄妍節。紫艷映渠鮮，輕香含露潔。離居若有贈，暫與幽人折。
野客圍棋坐，支頤向暮秋。不言如守默，設計似平讎。決勝雖關勇，防危亦合憂。看他終一局，白卻少年頭。
陶令去彭澤，茫然太古心。大音自成曲，但奏無絃琴。釣水路非遠，連鰲意何深。終期龍伯國，與爾相招尋。
罷戰回龍節，朝天上鳳池。寒生五湖道，春入萬年枝。召化多遺愛，胡清已畏知。懷恩偏感別，墮淚向旌麾。
駿馬嬌仍穩，春風灞岸晴。促來金鐙短，扶上玉人輕。帽束雲鬟亂，鞭籠翠袖明。不知從此去，何處更傾城。
念來若望神，追往如話夢。夢神不無跡，誰使煩心用。魯聖虛泣麟，楚狂浪歌鳳。那言阮家子，更作窮途慟。
去去行人遠，塵隨馬不窮。旅情斜日後，春色早煙中。流水穿空館，閒花發故宮。舊鄉千里思，池上綠楊風。
不識黔中路，今看遣使臣。猿啼萬里客，鳥似五湖人。地遠官無法，山深俗豈淳。須令荒徼外，亦解懼埋輪。
禪庭高鳥道，回望極川原。樵徑連峰頂，石泉通竹根。木深猶積雪，山淺未聞猿。欲別塵中苦，願師貽一言。
理邑想無事，鳴琴不下堂。井田通楚越，津市半漁商。盧橘垂殘雨，紅蓮拆早霜。送君催白首，臨水獨思鄉。
念爾筋力盡，違我衣食恩。奈何粗獷兒，生鞭見死痕。舊使常以禮，新怨將誰吞。胡為乎泥中，消歇教義源。
薊北雁初去，湘南春又歸。水流滄海急，人到白頭稀。塞路盡何處，我愁當落暉。終須接鴛鷺，霄漢共高飛。
沙塞三河道，金閨二月春。碧煙楊柳色，紅粉綺羅人。露葉憐啼臉，風花思舞巾。攀持君不見，為聽曲中新。
大野有賢人，大朝有聖君。如何彼浮雲，掩蔽白日輪。安得東南風，吹散八表外。使之天下人，共見堯眉彩。
見心知命好，一別隔煙波。世亂無全士，君方掇大科。早隨鑾輅轉，莫戀蜀山多。必貢安時策，忠言奈爾何。
都尉出居延，強兵集五千。還將張博望，直救范祁連。漢卒悲簫鼓，胡姬濕采旃。如今意氣盡，流淚挹流泉。
風流與才思，俱似晉時人。淮月歸心促，江花入興新。雲深滄海暮，柳暗白門春。共道官猶小，憐君孝養親。
數杯黃菊酒，千里白雲天。上國名方振，戎州病未痊。靜愁惟憶醉，閒走不勝眠。惆悵東門別，相逢知幾年。
故節當歌守，新年把燭迎。冬氛戀虯箭，春色候鷄鳴。興盡聞壺覆，宵闌見鬥橫。還將萬億壽，更謁九重城。
每看苔蘚色，如向簿書閒。幽思纏芳樹，高情寄遠山。雨痕連地綠，日色出林斑。卻笑興公賦，臨危滑石間。
虎殿成鴻業，猿岩題鳳賦。既荷大君恩，還蒙小山遇。秋吹迎絃管，涼雲生竹樹。共惜朱邸歡，無辭洛城暮。
千山冰雪晴，山靜錦花明。群鶴棲蓮府，諸戎拜柳營。浪依巴字息，風入蜀關清。豈念在貧巷，竹林鳴鳥聲。
昔有嵇氏子，龍章而鳳姿。手揮五弦罷，聊復一樽持。但取性淡泊，不知味醇醨。茲器不復見，家家唯玉卮。
仙郎佐氏謀，廷議寵元侯。城郭須來貢，河隍亦順流。亞夫高壘靜，充國大田秋。當奮燕然筆，銘功向隴頭。
沙場三萬里，猛將五千兵。旌斷冰溪戍，笳吹鐵關城。陰雲暮下雪，寒日晝無晶。直為懷恩苦，誰知邊塞情。
新雪對新酒，憶同傾一杯。自然須訪戴，不必待延枚。陳榻無辭解，袁門莫懶開。笙歌與談笑，隨事自將來。
一徑有人跡，到來唯數家。依稀聽機杼，寂歷看桑麻。雨濕渡頭草，風吹墳上花。卻驅羸馬去，數點歸林鴉。
白雲修道者，歸去春風前。玉簡通仙籍，金丹駐母年。錦文江一色，酒氣雨相連。眾說君平死，真師易義全。
亂山吳苑外，臨水讓王祠。素是傷情處，春非送客時。不須愁落日，且願駐青絲。千里會應到，一尊誰共持。
擬卜何山隱，高秋指岳陽。葦干雲夢色，橘熟洞庭香。疏雨殘虹影，回雲背鳥行。靈均如可問，一為哭清湘。
詩僧與釣翁，千里兩情通。雲帶雁門雪，水連漁浦風。心期榮辱外，名掛是非中。歲晚亦歸去，田園清洛東。
斷續長門下，清泠逆旅秋。征夫應待信，寒女不勝愁。帶月飛城上，因風散陌頭。離居偏入聽，況復送歸舟。
近見頭陀伴，雲師老更慵。性靈閒似鶴，顏狀古于松。山裡猶難覓，人間豈易逢。仍聞移住處，太白最高峰。
傲士更逢酒，樂天仍對花。文章管星曆，情興占年華。宦達翻思退，名高卻不誇。惟存浩然氣，相共賞煙霞。
蒼山寂已暮，翠觀黯將沉。終南晨豹隱，巫峽夜猿吟。天寒氣不歇，景晦色方深。待訪公超市，將予赴華陰。
鄱陽古岸邊，無一樹無蟬。路轉他山大，砧驅鄉思偏。湖平帆盡落，天淡月初圓。何事堯雲下，干戈滿許田。
桃源有僧舍，跬步異人天。花亂似無主，鶴鳴疑有仙。軒廊明野色，松檜濕春煙。定擬辭塵境，依師過晚年。
新柳間花垂，東西京路岐。園林知自到，寢食計相思。雨斷淮山出，帆揚楚樹移。晨昏心已泰，蟬發是回時。
退身何所食，敗力不能閒。種稻耕白水，負薪斫青山。眾聽喜巴唱，獨醒愁楚顏。日暮靜歸時，幽幽扣松關。
異鄉多遠情，夢斷落江城。病起慚書癖，貧家負酒名。過春花自落，竟曉月空明。獨此一長嘯，故人天際行。
湖州安吉縣，門與白雲齊。禹力不到處，河聲流向西。去衙山色遠，近水月光低。中有高人在，沙中曳杖藜。
海上求仙客，三山望幾時。焚香宿華頂，裛露采靈芝。屢躡莓苔滑，將尋汗漫期。倘因松子去，長與世人辭。
楚外同文在，荊門得信時。幾重相別意，一首晚秋詩。日暮山沈雨，蓮殘水滿池。登樓試南望，為子動歸思。
君恩忽斷絶，妾思終未央。巾櫛不可見，枕席空餘香。窗暗網羅白，階秋苔蘚黃。應門寂已閉，流涕向昭陽。
獻親冬集書，比橘復何如。此去關山遠，相思笑語疏。路尋丹壑斷，人近白雲居。幽石題名處，憑君亦記余。
喜到重湖北，孤州橫晚煙。鷺銜魚入寺，鴉接飯隨船。松檜君山迥，菰蒲夢澤連。與師吟論處，秋水浸遙天。
公堂秋雨夜，已是念園林。何事疾病日，重論山水心。孤燈明臘後，微雪下更深。釋子乖來約，泉西寒磬音。
制書下關右，天子問回中。壇墠經過遠，威儀侍從雄。黃麾搖晝日，青幰曳松風。回望甘泉道，龍山隱漢宮。
看月空門裡，詩家境有餘。露寒僧梵出，林靜鳥巢疏。遠色當秋半，清光勝夜初。獨無台上思，寂寞守吾廬。
白羽逐青絲，翩翩南下時。巴人迎道路，蠻帥引旌旗。暮雨山開少，秋江葉落遲。功成益地日，應見竹郎祠。
冬暮久無樂，西行至長安。故人處東第，清夜多新歡。廣庭竹陰靜，華池月色寒。知音盡詞客，方見交情難。
分飛共所從，六翮勢摧風。聲斷碧雲外，影孤明月中。青田歸路遠，月桂舊巢空。矯翼知何處，天涯不可窮。
休官匹馬在，新意入山中。更住應難遂，前期恨不同。集蟬苔樹僻，留客雨堂空。深夜誰相訪，惟當清淨翁。
萬壑動晴景，山禽凌翠微。綉翎翻草去，紅觜啄花歸。巢暖碧雲色，影孤清鏡輝。不知春樹伴，何處又分飛。
傾筐呈綠葉，重疊色何鮮。詎是秋風裡，猶如曉露前。仙方當見重，消疾本應便。全勝甘蕉贈，空投謝氏篇。
西別秦關近，東行陝服長。川原餘讓畔，歌吹憶遺棠。河水流城下，山雲起路傍。更憐棲泊處，池館繞林篁。
深居俯夾城，春去夏猶清。天意憐幽草，人間重晚晴。並添高閣迥，微注小窗明。越鳥巢干後，歸飛體更輕。
履跡遍莓苔，幽枝間藥裁。枯杉擎雪朵，破牖觸風開。泉自孤峰落，人從諸洞來。終期宿清夜，斟茗說天台。
一鉢與三衣，經行遠近隨。出家還養母，持律復能詩。春雪離京厚，晨鐘近塞遲。亦知蓮府客，夜坐喜同師。
蜀國少平地，方思京洛間。遠為千里客，來度百牢關。帆影清江水，鈴聲碧草山。不因名與利，爾我各應閒。
今朝郡齋冷，忽念山中客。澗底束荊薪，歸來煮白石。欲持一瓢酒，遠慰風雨夕。落葉滿空山，何處尋行跡。
賈傅南遷久，江關道路遙。北來空見雁，西去不如潮。鼠穴依城社，鴻飛在泬寥。高低各有處，不擬更相招。
忘茲適越意，愛我郡齋幽。野情豈好謁，詩興一相留。遠水帶寒樹，閶門望去舟。方伯憐文士，無為成滯游。
白衣經亂世，相遇一開顏。得句禪思外，論交野步間。舉朝無舊識，入眼只青山。幾度斜陽寺，訪君還獨還。
廣成臥雲岫，緬邈逾千齡。軒轅來順風，問道修神形。至言發玄理，告以從杳冥。三光入無窮，寂默返太寧。
羲皇有玄酒，滋味何太薄。玉液是澆漓，金沙乃糟粕。春從野鳥沽，晝仍閒猿酌。我願葬茲泉，醉魂似鳧躍。
鴻鵠振羽翮，翻飛入帝鄉。朝鳴集銀樹，暝宿下金塘。日月天門近，風煙夜路長。自憐窮浦雁，歲歲不隨陽。
舊居梨嶺下，風景近炎方。地暖生春早，家貧覺歲長。石房雲過濕，杉徑雨餘香。日夕竟無事，詩書聊自強。
天書萬里至，旌旆上江飛。日向鄱陽近，應看吳岫微。暮帆何處落，潮水背人歸。風土無勞問，南枝黃葉稀。
通竹引泉脈，泓澄瀲石盆。驚魚翻藻葉，浴鳥上松根。殘月留山影，高風耗水痕。誰家秋洗藥，來往自開門。
山鳥飛紅帶，亭薇拆紫花。溪光初透徹，秋色正清華。靜處知生樂，喧中見死誇。無多珪組累，終不負煙霞。
望空問真宰，此路為誰開。峽色侵天去，江聲滾地來。孔明深有意，鐘會亦何才。信此非人事，悲歌付一杯。
燕代官初罷，江湖路便分。九遷從命薄，四十幸人聞。跡愧趨丹禁，身曾系白雲。何由返滄海，昨日謁明君。
丁令辭世人，拂衣向仙路。伏煉九丹成，方隨五雲去。松蘿蔽幽洞，桃杏深隱處。不知曾化鶴，遼海歸幾度。
香剎懸青磴，飛樓界碧空。石門棲怖鴿，慈塔繞歸鴻。有法將心鏡，無名屬性通。從來樂幽寂，尋覓未能窮。
身賤與心違，秋風生旅衣。久貧辭國遠，多病在家稀。山暝客初散，樹涼人未歸。西都萬餘里，明旦別柴扉。
窮巷少芳菲，蒼苔一徑微。酒醒聞客別，年長送春歸。宿願眠雲嶠，浮名系鎖闈。未因丞相庇，難得脫朝衣。
棘寺官初罷，梁園靜掩扉。春深顏子巷，花映老萊衣。談史曾無滯，攻書已造微。即膺新寵命，稱慶向庭闈。
去住如雲鶴，飄然不可留。何山逢後夏，一食在孤舟。細雨蓮塘晚，疏蟬橘岸秋。應懷舊溪月，夜過石窗流。
昔在炎運終，中華亂無象。酆郊赤烏見，邙山黑雲上。大資下周車，禁暴開殷網。幽明同葉贊，鼎祚齊天壤。
清才鄭小戎，標的貴游中。萬里雲無侶，三山鶴不籠。香和丹地暖，晚着綵衣風。榮路期經濟，唯應在至公。
江昏山半晴，南阻絶人行。葭菼連雲色，杉松共雨聲。早秋仍燕舞，深夜更鼉鳴。為報迷津客，訛言未可輕。
七府璿衡始，三元寶曆新。負扆延百闢，垂旒禦九賓。肅肅皆鵷鷺，濟濟盛簪紳。天涯致重譯，日域獻奇珍。
靜坐黔城北，離仁半歲強。霧中紅黍熟，燒後白雲香。多病如何好，無心去始長。寂寥還得句，溪上寄三張。
鼎鉉辭台座，麾幢領益州。曲池連月曉，橫角滿城秋。有美皇華使，曾同白社游。今年重相見，偏覺艷歌愁。
他鄉月夜人，相伴看燈輪。光隨九華出，影共百枝新。歌鐘盛北里，車馬沸南鄰。今宵何處好，惟有洛城春。
謀身當議罪，寧遣友朋聞。禍近防難及，愁長事未分。寂寥驚遠語，幽閉望歸雲。親戚如相見，唯應泣向君。
禪玄無可並，詩妙有何評。五七字中苦，百千年後清。難求方至理，不朽始為名。珍重重相見，忘機話此情。
隙塵何微微，朝夕通其輝。人生各有托，君去獨不歸。青林有蟬響，赤日無鳥飛。裴回東南望，雙淚空沾衣。
湖山不可厭，東望有餘情。片玉登科後，孤舟任興行。月中嚴子瀨，花際楚王城。歲暮雲皋鶴，聞天更一鳴。
公府西岩下，紅亭間白雲。雪梅初度臘，煙竹稍迎曛。水木涵澄景，簾櫳引霽氛。江南歸思逼，春雁不堪聞。
白露邊秋早，皇華戎事催。已推仙省妙，更是幕中才。出餞傾朝列，深功佇帝台。坐聞長策利，終見勒銘回。
詩人中最屈，無與使君儔。白髮雖求退，明時合見收。登山猶自健，縱酒可多愁。好是能騎馬，相逢見鄂州。
波心精舍好，那岸是繁華。礙目無高樹，當門即遠沙。晨齋來海客，夜磬到漁家。石鼎秋濤靜，禪回有岳茶。
新晴原野曠，極目無氛垢。郭門臨渡頭，村樹連谿口。白水明田外，碧峰出山後。農月無閒人，傾家事南畝。
莫向黔中路，令人到欲迷。水聲巫峽裡，山色夜郎西。樹隔朝雲合，猿窺曉月啼。南方饒翠羽，知爾飲清溪。
娥皇揮涕處，東望九疑天。往事難重問，孤峰尚慘然。夜深寒峒響，秋近碧蘿鮮。未省明君意，遺蹤萬古傳。
霽色鮮宮殿，秋聲脆管弦。聖明千歲樂，歲歲似今年。紅裙明月夜，碧殿早秋時。好向昭陽宿，天涼玉漏遲。
嘯終萬籟起，吹去當溪雲。環嶼或明昧，遠峰尚氛氳。雨新翠葉發，夜早玄象分。金澗流不盡，入山深更聞。
歌扇向陵開，齊行奠玉杯。舞時飛燕列，夢裡片雲來。月色空餘恨，松聲莫更哀。誰憐未死妾，掩袂下銅台。
金威生止水，爽氣遍遙空。草色蕭條路，槐花零落風。夜來萬里月，覺後一聲鴻。莫問前程事，颯然沙上蓬。
曉發悲行客，停橈獨未前。寒江半有月，野戍漸無煙。棹唱臨高岸，鴻嘶發遠田。誰知避徒禦，對酒一潸然。
山繞樓台出，谿通裡閈斜。曾為謝客郡，多有逐臣家。海氣朝成雨，江天晚作霞。題書報賈誼，此濕似長沙。
把君詩一吟，萬里見君心。華髮新知少，滄洲舊隱深。潮沖虛閣上，山入暮窗沈。憶宿高齋夜，庭枝識海禽。
昏旦倦興寢，端憂力尚微。廉頗不覺老，蘧瑗始知非。授鉞虛三顧，持衡曠萬機。空餘蝴蝶夢，迢遞故山歸。
提封漢天下，萬國尚同心。借問懸車守，何如儉德臨。時征俊乂入，草竊犬羊侵。願戒兵猶火，恩加四海深。
禁省夜沉沉，春風雪滿林。滄洲歸客夢，青瑣近臣心。揮翰宣鳴玉，承恩在賜金。建章寒漏起，更助掖垣深。
七澤過名山，相逢黃落殘。杉鬆開寺晚，泉月話心寒。祖遍諸方禮，經曾幾處看。應懷出家院，紫閣近長安。
見說為官處，煙霞思不窮。夜猿啼戶外，瀑水落廚中。名藥人難識，仙山路易通。還應施靜化，誰復與君同。
鄴下殺才子，蒼茫冤氣凝。枯楊映漳水，野火上西陵。馬鬣今無所，龍門昔共登。何人為弔客，唯是有青蠅。
官舍耿深夜，佳月喜同遊。橫河俱半落，泛露忽驚秋。散彩疏群樹，分規澄素流。心期與浩景，蒼蒼殊未收。
徵車千里至，碾遍六街塵。向此有營地，忽逢無事人。昔時顏未改，浮世路多新。且脫衣沽酒，終南山欲春。
飛雨過池閣，浮光生草樹。新竹開粉奩，初蓮爇香注。野花無時節，水鳥自來去。若問知境人，人間第一處。
獨自住烏龍，應憐是衲僧。句須人未道，君此事偏能。塢濕雲埋觀，溪寒月照罾。相思不可見，江上立騰騰。
營營是與非，前樂後還悲。今世已如此，他生願似師。禪房空旦暮，畫壁半陳隋。繞徑蒼苔跡，幽人來是誰。
往往到城市，得非征藥錢。世人空識面，弟子莫知年。自說能醫死，相期更學仙。近來移住處，毛女舊峰前。
故里歸成客，新家去未安。詩書滿蝸舍，征稅及漁竿。火種山田薄，星居海島寒。憐君不得已，步步別離難。
遠役與歸愁，同來渭水頭。南浮應到海，北去阻無州。楚雨天連地，胡風夏甚秋。江人如見問，為話復貧游。
江鐘寒夕微，江鳥望巢飛。木落山城出，潮生海棹歸。獨吟霜島月，誰寄雪天衣。此別三千里，關西信更稀。
服柏不飛煉，閒眠閉草堂。有泉唯盥漱，留火為焚香。新雨閒門靜，孤松滿院涼。仍聞枕中術，曾授漢淮王。
焰細燈將盡，聲遙漏正長。老人秋向火，小女夜縫裳。菊悴籬經雨，萍銷水得霜。今冬暖寒酒，先擬共君嘗。
雲明天嶺高，刺郡輟仙曹。危棧窺猿頂，公庭掃鶴毛。出軍青壁罅，話道白眉毫。遠集歌謡客，州前泊幾艘。
竹林已蕭索，客思正如讎。舊業吳江外，新蟬楚驛頭。遙天疏雨過，列岫亂雲收。今夕誰家宿，孤吟月色秋。
寂寂竟何待，朝朝空自歸。欲尋芳草去，惜與故人違。當路誰相假，知音世所稀。只應守索寞，還掩故園扉。
歲歲逢寒食，寥寥古寺家。踏青思故里，垂白看楊花。原野稀疏雨，江天冷澹霞。滄浪與湘水，歸恨共無涯。
舊日仙成處，荒林客到稀。白雲將犬去，芳草任人歸。空谷無行徑，深山少落暉。桃園幾家住，誰為掃荊扉。
高樓初霽後，遠望思無窮。雨洗青山淨，春蒸大野融。碧池舒暖景，弱柳嚲和風。為有登臨興，獨吟落照中。
萬事誰能問，一名猶未知。貧當多累日，閒過少年時。燈下和愁睡，花前帶酒悲。無謀常委命，轉覺命堪疑。
促織甚微細，哀音何動人。草根吟不穩，床下夜相親。久客得無淚，放妻難及晨。悲絲與急管，感激異天真。
憑君滿酌酒，聽我醉中吟。客路如天遠，侯門似海深。新墳侵古道，白髮戀黃金。共有人間事，須懷濟物心。
危途曉未分，驅馬傍江濆。滴滴泣花露，微微出岫雲。松梢半吐月，蘿翳漸移曛。旅客腸應斷，吟猿更使聞。
劍客不誇貌，主人知此心。但營纖毫義，肯計千萬金。勇發看鷙擊，憤來聽虎吟。平生貴酬德，刃敵無幽深。
昔從岐陽狩，簪纓滿翠微。十年勞我夢，今日送師歸。曳尾龜應樂，乘軒鶴謾肥。含情題小篆，將去掛岩扉。
惟昔有歸趣，今茲固願言。嘯歌成往事，風雨坐涼軒。時物信佳節，歲華非故園。固知春草色，何意為王孫。
楚老遊山寺，提攜觀畫壁。揚袂指闢支，睩眄相鬥鬩。險哉透撞兒，千金賭一擲。成敗身自受，傍人那嘆息。
春山多勝事，賞玩夜忘歸。掬水月在手，弄花香滿衣。興來無遠近，欲去惜芳菲。南望鳴鐘處，樓台深翠微。
小邑滄洲吏，新年白首翁。一官如遠客，萬事極飄蓬。柳色孤城裡，鶯聲細雨中。覊心早已亂，何事更春風。
蛟室圍青草，龍堆擁白沙。護江盤古木，迎棹舞神鴉。破浪南風正，收帆畏日斜。雲山千萬疊，底處上仙槎。
躍蹄歸魯日，帶漏別秦星。易折芳條桂，難窮邃義經。登封多泰岳，巡狩遍滄溟。家在何林下，梁山翠滿庭。
岩岫碧孱顏，靈蹤若可攀。樓台煙靄外，松竹翠微間。玉液寒深洞，秋光秀遠山。憑君指歸路，何處是人寰。
漢帝長楊苑，誇胡羽獵歸。子云叨侍從，獻賦有光輝。激賞搖天筆，承恩賜禦衣。逢君奏明主，他日共翻飛。
柳陌鶯初囀，梅梁燕始歸。和風泛紫若，柔露濯青薇。日艷臨花影，霞翻入浪暉。乘春重遊豫，淹賞玩芳菲。
鐘鼓餘聲裡，千官向紫微。冒寒人語少，乘月燭來稀。清漏聞馳道，輕霞映瑣闈。猶看嘶馬處，未啟掖垣扉。
客車名未滅，沒世恨應長。斜月知何照，幽林判自芳。故人驚逝水，寒雀噪空牆。不是平生舊，遺蹤要可傷。
迴鑾青岳觀，帳殿紫煙峰。仙路迎三鳥，雲衢駐兩龍。園林看化塔，壇墠識餘封。山外聞簫管，還如天上逢。
採樵人深山，山深樹重疊。橋崩臥槎擁，路險垂藤接。日落伴將稀，山風拂蘿衣。長歌負輕策，平野望煙歸。
十洲非暫別，龍尾肯慵登。諫草封山藥，朝衣施衲僧。月留江客待，句歷釣船征。終恐林棲去，餐霞葉上升。
吾多張公子，別酌酣高堂。聽歌舞銀燭，把酒輕羅裳。橫笛弄秋月，琵琶彈陌桑。龍泉解錦帶，為爾傾千觴。
揚子何年邑，雄圖作楚關。江連二妃渚，雲近八公山。驛道青楓外，人煙綠嶼間。晚來潮正滿，數處落帆還。
溪亭拂一琴，促軫坐披衿。夜月水南寺，秋風城外砧。早霜紅葉靜，新雨碧潭深。唯是壺中物，憂來且自斟。
同遊雲外寺，渡水入禪關。立掃窗前石，坐看池上山。有僧飛錫到，留客話松間。不是緣名利，好來長伴閒。
東西車馬塵，鞏洛與咸秦。山月夜行客，水煙朝渡人。樹涼風皓皓，灘淺石磷磷。會待功名就，扁舟寄此身。
遠別那無夢，重遊自有期。半年鄉信到，兩地赤心知。坐久吟移調，更長硯結凘。文人才力薄，終怕阿戎欺。
遠水流春色，迴風送落暉。人趨雙節近，馬遞百花歸。山驛嘗官酒，關城度客衣。從來赤管筆，提向幕中稀。
相近竹參差，相過人不知。幽花欹滿樹，小水細通池。歸客村非遠，殘樽席更移。看君多道氣，從此數追隨。
古院閉松色，入門人自閒。罷經來宿鳥，支策對秋山。客念蓬梗外，禪心煙霧間。空憐濯纓處，階下水潺潺。
遙夜宿東林，蟲聲階草深。高風初落葉，多雨未歸心。家國身猶負，星霜鬢已侵。滄洲縱不去，何處有知音。
知君儒服貴，彩綉兩相輝。婉婉成名後，翩翩擁傳歸。江深煙嶼沒，山暗雨雲飛。共待酬恩罷，相將去息機。
雨中愁不出，陰黑盡連宵。屋濕唯添漏，泥深未放朝。無芻憐馬瘦，少食信兒嬌。聞道韓夫子，還同此寂寥。
舊友一千里，新詩五十篇。此文經大匠，不見已多年。趣極同無跡，精深合自然。相思把行坐，南望隔塵煙。
斜陽山雨外，秋色思無窮。柳葉飄干翠，楓枝撼碎紅。鬢毛看似雪，生計尚如蓬。不及樵童樂，蒹葭一笛風。
一臥三四旬，數書惟獨君。願為出海月，不作歸山雲。身上衣頻寄，甌中物亦分。欲知強健否，病鶴未離群。
衰鬢辭餘秩，秋風入故園。結茅成暖室，汲井及清源。鄰里桑麻接，兒童笑語喧。終朝非役役，聊寄遠人言。
蕃軍傍塞游，代馬噴風秋。老將垂金甲，閼支著錦裘。雕戈蒙豹尾，紅旆插狼頭。日暮天山下，鳴笳漢使愁。
賤妾如桃李，君王若歲時。秋風一已勁，搖落不勝悲。寂寂蒼苔滿，沈沈綠草滋。繁華非此日，指輦競何辭。
一宿山前店，旅情安可窮。猿聲鄉夢後，月影竹窗中。南楚征途闊，東吳舊業空。虎溪蓮社客，應笑此飄蓬。
山中畿內邑，別覺大夫清。簿領分王事，官資寄野情。閒齋無獄訟，隱幾向泉聲。從此朝天路，門前是去程。
廣葦夾深流，蕭蕭到海秋。宿船橫月浦，驚鳥繞霜洲。雲濕淮南樹，笳清泗水樓。徒懸鄉國思，覊跡尚東遊。
松寂風初定，琴清夜欲闌。偶因群動息，試撥一聲看。寡鶴當徽怨，秋泉應指寒。慚君此傾聽，本不為君彈。
失意已春殘，歸愁與別難。山分關路細，江繞夜城寒。草色連晴阪，鼉聲離曉灘。差池是秋賦，何以暫懷安。
我泛鏡湖日，未生千里蒓。時無賀賓客，誰識謫仙人。吟對四時雪，憶游三島春。惡聞亡越事，洗耳大江濱。
甲子西南異，冬來只薄寒。江雲何夜盡，蜀雨幾時干。行李須相問，窮愁豈有寬。君聽鴻雁響，恐致稻粱難。
何處春先到，橋東水北亭。凍花開未得，冷酒酌難醒。就日移輕榻，遮風展小屏。更無人勸飲，鶯語漸叮嚀。
客自長安來，還歸長安去。狂風吹我心，西掛咸陽樹。此情不可道，此別何時遇。望望不見君，連山起煙霧。
苦貧皆共雪，吾子豈同悲。永日應無食，經宵必有詩。渚宮寒過節，華省試臨期。努力圖西去，休將凍餒辭。
此地潛龍寺，何基即帝台。細花庭樹蔭，清氣殿門開。長老多相識，旬休暫一來。空空亦擬解，干進幸無媒。
危橋轉溪路，經雨石叢荒。幽瀑下仙果，孤巢懸夕陽。病辭青瑣秘，心在紫芝房。更喜諧招隱，詩家有望郎。
回雪舞縈盈，縈盈若回雪。腰支一把玉，只恐風吹折。如能買一笑，滿斗量明月。安得金蓮花，步步承羅襪。
賢哉君子風，諷與古人同。採藥楚雲裡，移家湘水東。星霜秋野闊，雨雹夜山空。早晚相招隱，深耕老此中。
盡日松下坐，有時池畔行。行立與坐臥，中懷澹無營。不覺流年過，亦任白髮生。不為世所薄，安得遂閒情。
客在劍門外，新年音信稀。自為千里別，已送幾人歸。陌上月初落，馬前花正飛。離言殊未盡，春雨滿行衣。
領得賣珠錢，還歸銅柱邊。看兒調小象，打鼓試新船。醉後眠神樹，耕時語瘴煙。不逢寒便老，相問莫知年。
今夕知何夕，花然錦帳中。自能當雪暖，那肯待春紅。黃裡排金粟，釵頭綴玉蟲。更煩將喜事，來報主人公。
馬蹄京洛岐，復此少閒時。老積滄洲夢，秋乖白閣期。平生五字句，一夕滿頭絲。把向侯門去，侯門未可知。
有恥宿龍門，精彩先瞰渾。眼瘦呈近店，睡響徹遙林。埒囊將舊識，制被異新婚。誰言驄馬使，翻作蟄熊蹲。
軍城臨漢水，旌旆起春風。遠思見江草，歸心看塞鴻。野花沿古道，新葉映行宮。惟有詩兼酒，朝朝兩不同。
君子事行役，再空芳歲期。美人曠遙佇，萬里浮雲思。園桃綻紅艷，效葉柔綠滋。坐看長夏晚，秋月生羅帷。
水樹子云家，峰瀛宛不賒。芥浮舟是葉，蓮發岫為花。酌蟻開春瓮，觀魚憑海查。游蘇多石友，題贈滿瑤華。
失志思浪跡，知君晦近名。出關塵漸遠，過郢興彌清。山盡溪初廣，人閒舟自行。探幽無旅思，莫畏楚猿鳴。
初地無階級，余基數尺低。天香開茉莉，梵樹落菩提。驚俗生真性，青蓮出淤泥。何人得心法，衣鉢在曹溪。
樣自桐川得，詞因隱地成。好漁翁亦喜，新白鳥還驚。沙際擁江沫，渡頭橫雨聲。尚應嫌越相，遺禍不遺名。
冷氣生深殿，狼星渡遠關。九城鼙鼓內，千騎道途間。鳳髻隨秋草，鸞輿入暮山。恨多留不得，悲淚滿龍顏。
為此疏名路，頻來訪遠公。孤標宜雪後，每見憶山中。靜影生幽蘚，寒聲入迥空。何年植茲地，曉夕動清風。
天書到法堂，朽質被榮光。自笑無功德，殊恩謬激揚。還登建禮署，猶忝會稽章。佳句慚相及，稱仁豈易當。
別乘向襄州，蕭條楚地秋。江聲官舍裡，山色郡城頭。莫羡黃公蓋，須乘彥伯舟。高陽諸醉客，唯見古時丘。
引棹尋池岸，移尊就菊叢。何言濟川後，相訪釣船中。白首故情在，青雲往事空。同時六學士，五相一漁翁。
幽人還愛雲，才子已從軍。可信鴛鴻侶，更思麋鹿群。新題雖有寄，舊論竟難聞。知己今如此，編聯悉欲焚。
漢王刀筆精，寫爾逼天生。舞巧何妨急，飛高所恨輕。野田黃雀慮，山館主人情。此物那堪作，莊周夢不成。
明鑒掩塵埃，含情照魏台。日中烏鵲至，花裡鳳凰來。玉彩疑冰徹，金輝似月開。方知樂彥輔，自有鑒人才。
小宅裡閭接，疏籬鷄犬通。渠分南巷水，窗借北家風。庾信園殊小，陶潛屋不豐。何勞問寬窄，寬窄在心中。
但見全家去，寧知幾日還。白雲迎谷口，流水出人間。冠冕情遺世，神仙事滿山。其中應有物，豈貴一身閒。
萬里隤城在，三邊虜氣衰。沙填孤嶂角，燒斷故關碑。馬色經寒慘，雕聲帶晚悲。將軍正閒暇，留客換歌辭。
置觀碑已折，看松年不分。洞中誰識藥，門外日添墳。放去龜隨水，呼來鹿怕薰。壇邊見灰火，幾燒祭星文。
相送隴山頭，東西隴水流。從來心膽盛，今日為君愁。暗雪迷征路，寒雲隱戍樓。唯餘旌旆影，相逐去悠悠。
危軒重疊開，訪古上裴回。有舌嗟秦策，飛梁駕楚材。雲霄隨鳳到，物象為詩來。欲和關山意，巴歌調更哀。
佐郡人難料，分襟日復斜。一帆隨遠水，百口過長沙。明月江邊夜，平陵夢裡家。王孫對芳草，愁思杳無涯。
上國三千里，西還及歲芳。故山經亂在，春日送歸長。曉奏趨雙闕，秋成報萬箱。幸論開濟力，已實海陵倉。
春色有時盡，公門終日忙。兩衙但不闕，一醉亦何妨。芳樹花團雪，衰翁鬢撲霜。知君倚年少，未苦惜風光。
常懷獨往意，此日去朝簪。丹詔榮歸騎，清風滿故林。諸侯新起敬，遺老重相尋。在處饒山水，堪行慰所心。
歸台新柱史，辭府舊英髦。勸酒蓮幕貴，望塵驄馬高。詩情分綉段，劍彩拂霜毫。此舉關風化，誰雲別恨勞。
聞道王喬舄，名因太史傳。如何碧鷄使，把詔紫微天。秦嶺愁回馬，涪江醉泛船。青城漫污雜，吾舅意淒然。
和氣吹綠野，梅雨灑芳田。新流添舊澗，宿霧足朝煙。雁濕行無次，花沾色更鮮。對此欣登歲，披襟弄五弦。
冉冉青衫客，悠悠白髮人。亂山孤驛暮，長路百花新。終歲行他縣，全家望此身。更思君去就，早晚問平津。
楚客醉孤舟，越水將引棹。山為兩鄉別，月帶千里貌。覊譴同繒綸，僻幽聞虎豹。桂林寒色在，苦節知所效。
春流急不淺，歸枻去何遲。愁客葉舟裡，夕陽花水時。雲晴開螮蝀，棹發起鸕鷀。莫道東山遠，衡門在夢思。
有客騎驄馬，江邊問草堂。遠尋留藥價，惜別到文場。入幕旌旗動，歸軒錦繡香。時應念衰疾，書疏及滄浪。
吾道喪已久，吾師何此來。門無塵事閉，卷有國風開。野迥霜先白，庭荒葉自堆。寒暄吟罷後，猶喜話天台。
使君持節去，雲水滿前程。楚寺多連竹，江檣遠映城。登樓向月望，賽廟傍山行。若動思鄉詠，應貽謝步兵。
褰簾聽秋信，晚傍竹聲歸。多故堪傷骨，孤峰好拂衣。梧桐凋綠盡，菡萏墮紅稀。卻恐吾形影，嫌心與口違。
男兒懷壯節，何不事嫖姚。高疊觀諸寨，全師護大朝。淺山寒放馬，亂火夜防苗。下第春愁甚，勞君遠見招。
共知行處樂，猶惜此時分。職已為書記，官曾校典墳。寒城初落葉，高戍遠生雲。邊事何須問，深謀只在君。
天生逸世姿，竹馬不曾騎。覽卷冰將釋，援毫露欲垂。金貂傳幾葉，玉樹長新枝。榮祿何妨早，甘羅亦小兒。
歸情似泛空，飄蕩楚波中。羽扇掃輕汗，布帆篩細風。江花折菡萏，岸影泊梧桐。元舅唱離別，賤生愁不窮。
午夜更漏裡，九重霄漢間。月華雲闕迥，秋色鳳池閒。禦錦通清禁，天書出暗關。嵇康不求達，終歲在空山。
鳥道幾登頓，馬蹄無暫閒。崎嶇出長阪，合沓猶前山。石激水流處，天寒松色間。王程應未盡，且莫顧刀環。
潤氣凝柱礎，繁聲注瓦溝。暗留窗不曉，涼引簟先秋。葉濕蠶應病，泥稀燕亦愁。仍聞放朝夜，誤出到街頭。
羸病及年初，心情不自如。多申請假牒，只送賀官書。幽徑獨行步，白頭長懶梳。更憐晴日色，漸漸暖貧居。
游女泛江晴，蓮紅水復清。競多愁日暮，爭疾畏船傾。波動疑釵落，風生覺袖輕。相看未盡意，歸浦棹歌聲。
玉虯分靜夜，金螢照晚涼。含輝疑泛月，帶火怯凌霜。散彩縈虛牖，飄花繞洞房。下帷如不倦，當解惜餘光。
誰將倚天劍，削出倚天峰。眾水背流急，他山相向重。樹黏青靄合，崖夾白雲濃。一夜盆傾雨，前湫起毒龍。
十載別文昌，藩符寄武當。師貞上介闢，恩擢正員郎。藻思煙霞麗，歸軒印綬光。還希駐輦問，莫自嘆馮唐。
前輩倏雲歿，愧君曾比方。格卑雖不稱，言重亦難忘。諫草猶青瑣，悲風已白楊。只應移理窟，泉下對真長。
春江正渺渺，送別兩依依。煙裡棹將遠，渡頭人未歸。漁家侵疊浪，島樹掛殘暉。況入湖湘路，那堪花亂飛。
此時氣蕭颯，琴院可應關。鶴似君無事，風吹雨遍山。松生青石上，泉落白雲間。有徑連高頂，心期相與還。
猶子在天末，念渠懷渭陽。巴山偶會遇，江浦共悲涼。謫宦君何遠，窮游我自強。瘴村三月暮，雨熟野梅黃。
諸宗稱叔父，從子亦光輝。謝脁中書直，王祥別乘歸。江帆沖雨上，海樹隔潮微。南阮貧無酒，唯將淚濕衣。
自古有行役，誰人免別家。相歡猶陌上，一醉任天涯。積疊山藏蜀，潺湲水繞巴。他年復何處，共說海棠花。
泠然禦風客，與道自浮沉。黃鶴有歸語，白雲無忌心。藥爐經月淨，天路入壺深。從此分杯後，相思何處尋。
我本泰山阿，避地到南國。主人欲移家，我亦要歸北。上客幸先歸，願托歸飛翼。唯將翛翛風，累路報恩德。
下第只空囊，如何住帝鄉。杏園啼百舌，誰醉在花傍。淚落故山遠，病來春草長。知音逢豈易，孤棹負三湘。
東林初結構，已有晚鐘聲。窗戶背流水，房廊半架城。遠山重疊見，芳草淺深生。每與君攜手，多煩長老迎。
家寄征河岸，徵人幾歲游。不如潮水信，每日到沙頭。乘曉南湖去，參差疊浪橫。前洲在何處，霜裡雁嚶嚶。
昔時亦云雨，今時亦云雨。自是荒淫多，夢得巫山女。從來聖明君，可聽妖魅語。只今峰上雲，徒自生容與。
眾木又搖落，望群還不還。軒車在何處，雨雪滿前山。思苦文星動，鄉遙釣渚閒。明年見名姓，唯我獨何顏。
重祿輕身日，清資近故鄉。因知送君後，轉自惜年芳。遠水分林影，層峰起鳥行。扁舟此中去，溪月有餘光。
我行逢日暮，弭棹獨維舟。水霧一邊起，風林兩岸秋。山陰黑斷磧，月影素寒流。故鄉千里外，何以慰覊愁。
風沙悲久戍，雨雪更勞師。絶漠無人境，將軍苦戰時。山川迷向背，氛霧失旌旗。徒念天涯隔，中人芳草期。
常恨煙波隔，聞名二十年。結為清氣引，來到法堂前。薪拾紛紛葉，茶烹滴滴泉。莫嫌來又去，天道本泠然。
范蠡東浮闊，靈均北泛長。誰知遠煙浪，別有好思量。故國門前急，天涯照裡忙。難收上樓興，渺漫正斜陽。
出得蕭關北，儒衣不稱身。隴狐來試客，沙鶻下欺人。曉戍殘烽火，晴原起獵塵。邊戎莫相忌，非是霍家親。
何處鑿禪壁，西南江上峰。殘陽過遠水，落葉滿疏鐘。世事靜中去，道心塵外逢。欲知情不動，床下虎留蹤。
陰盛此宵中，多為雨與風。坐無雲雨至，看與雪霜同。抱濕離遙海，傾寒向迥空。年年不可值，還似命難通。
醴齊泛尊彞，軒縣動干戚。入室僾如在，升階虔所歷。奮疾合威容，定利舒皦繹。方崇廟貌禮，永被君恩錫。
楚僧推後輩，唐本學新經。外國傳香氎，何人施竹瓶。秋風別李寺，春日向柯亭。大阮今為郡，看君眼最青。
解印歸田裡，賢哉此丈夫。少年曾任俠，晚節更為儒。遁跡東山下，因家滄海隅。已聞能狎鳥，余欲共乘桴。
高低竹雜松，積翠復留風。路極陰溪裡，寒生暑氣中。閒雲低覆草，片水靜涵空。方見洋源牧，心侔造化功。
州在釣台邊，溪山實可憐。有家皆掩映，無處不潺湲。好樹鳴幽鳥，晴樓入野煙。殘春杜陵客，中酒落花前。
所作高前古，封章自曲台。細看明主意，終用出人才。省印尋僧鎖，書樓領鶴開。南山有舊友，時向白雲來。
斜月入前楹，迢迢夜坐情。梧桐上階影，蟋蟀近床聲。曙傍窗間至，秋從簟上生。感時因憶事，不寢到鷄鳴。
病輿憩上館，繚繞向山隅。荒葛漫欹壁，幽禽啄朽株。力微怯升降，意欲結踟躇。誰能挹香水，一為濯煩紆。
不與名利隔，且為江漢游。吳山本佳麗，謝客舊淹留。狹道通陵口，貧家住蔣州。思歸復怨別，寥落詎關秋。
眼暈見雲母，耳虛聞海濤。惜春狂似蝶，養病躁于猱。案靜方書古，堂空藥氣高。可憐真宰意，偏解困吾曹。
泉水山邊去，高人月下看。潤松秋色淨，落澗夜聲寒。委曲穿深竹，潺湲過遠灘。聖朝無隱者，早晚罷漁竿。
梵宇出三天，登臨望八川。開襟坐霄漢，揮手拂雲煙。函谷青山外，昆池落日邊。東京楊柳陌，少別已經年。
劍閣橫雲峻，鑾輿出狩回。翠屏千仞合，丹嶂五丁開。灌木縈旗轉，仙雲拂馬來。乘時方在德，嗟爾勒銘才。
今日初春暖，山中事若何。雪開喧鳥至，澌散躍魚多。幽翠生松栝，輕煙起薜蘿。柴扉常晝掩，惟有野人過。
為有趨庭戀，應忘道路賒。風消滎澤凍，雨靜圃田沙。古陌人來遠，遙天雁勢斜。園林新到日，春酒酌梨花。
薊樓望燕國，負劍喜茲登。清規子方奏，單戟我無能。仲冬邊風急，雲漢復霜棱。慷慨竟何道，西南恨失朋。
白髮麻衣破，還譙別弟回。首垂聽樂淚，花落待歌杯。石路尋芝熟，柴門有鹿來。明王下徵詔，應就碧峰開。
郡清官舍冷，枕席濺山泉。藥氣來人外，燈光到鶴邊。夢秦書印鬥，思越畫漁船。擲笏南歸去，波濤路幾千。
處處松陰滿，樵開一徑通。鳥歸雲壑靜，僧語石樓空。積翠含微月，遙泉韻細風。經行心不厭，憶在故山中。
客遊倦旅思，憩駕陟崇墉。元凱標奇蹟，安仁擅美蹤。遠近濁河流，出沒青山峰。佇想空不極，懷古悵無從。
紗帽烏皮幾，閒居懶賦詩。門看五柳識，年算六身知。靈壽君王賜，雕胡弟子炊。空勞酒食饌，持底解人頤。
舊山來複去，不與世人論。得道書留篋，忘機酒滿尊。溪軒松偃坐，石室水臨門。應有頻相訪，相看坐到昏。
淮沂泗水地，梁甫汶陽東。別路青驪遠，離尊綠蟻空。柳寒凋密翠，棠晚落疏紅。別後相思曲，淒斷入琴風。
稀逢息心侶，細話遠山期。河漢秋深夜，杉梧露滴時。風傳林磬響，月掩草堂遲。坐臥禪心在，浮生皆不知。
瞿塘夜水黑，城內改更籌。翳翳月沉霧，輝輝星近樓。氣衰甘少寐，心弱恨和愁。多壘滿山谷，桃源無處求。
業繼韋平後，家依昆閬間。恩華辭北第，瀟灑愛東山。滿室圖書在，入門松菊閒。垂天雖暫息，一舉出人寰。
不下南昌縣，書齋每日閒。野花當砌落，溪鳥逐人還。有興常臨水，無時不見山。千峰數可盡，不出小窗間。
乘興無覊束，閒行信馬蹄。路幽穿竹遠，野迥望雲低。素帚茅花亂，圓珠稻實齊。如何盧進士，空戀醉如泥。
秋天如鏡空，樓閣盡玲瓏。水暗餘霞外，山明落照中。鳥行看漸遠，松韻聽難窮。今日登臨意，多歡語笑同。
平津東閣在，別是竹林期。萬葉秋聲裡，千家落照時。門隨深巷靜，窗過遠鐘遲。客舍苔生處，依依又賦詩。
簪豸年何久，懸帆興甚長。江流愛吳越，詩格愈齊梁。竹寺晴吟遠，蘭洲晚泊香。高閒徒自任，華省待為郎。
多才翻得罪，天末抱窮憂。白首為遷客，青山繞萬州。醉欹梅障曉，歌厭竹枝秋。望闕懷鄉淚，荊江水共流。
寒食棗團店，春低楊柳枝。酒香留客住，鶯語和人詩。困立攀花久，慵行上馬遲。若為將此意，前字與僧期。
江風久未歇，山雨復相仍。巨浪天涯起，餘寒川上凝。憂人勞夕惕，鄉事憊晨興。遠聽知音駭，誠哉不可陵。
官閒得去住，告別戀音徽。舊國應無業，他鄉到是歸。楚山明月滿，淮甸夜鐘微。何處孤舟泊，遙遙心曲違。
正是花時節，思君寢復興。市沽終不醉，春夢亦無憑。岳面懸清雨，河心走濁冰。東門一條路，離恨正相仍。
涼夜清秋半，空庭皓月圓。動搖隨積水，皎潔滿晴天。多病嘉期阻，深情麗曲傳。偏懷賞心處，同望庾樓前。
石窗燈欲盡，松檻月還明。就枕渾無睡，披衣卻出行。岩高泉亂滴，林動鳥時驚。倏忽山鐘曙，喧喧仆馬聲。
金牛蜀路遠，玉樹帝城春。榮耀生華館，逢迎欠主人。簾前疑小雪，牆外麗行塵。來去皆迴首，情深是德鄰。
牙簪不可忘，來處隔炎荒。截得半環月，磨成四寸霜。曉辭梳齒膩，秋入髮根涼。好是紗巾下，纖纖錐出囊。
連春不得意，所業已疑非。舊國亂離後，新年惆悵歸。雪開還楚地，花惹別秦衣。江徼多留滯，高秋會恐違。
泐潭形勝地，祖塔在雲湄。浩劫有窮日，真風無墜時。歲華空自老，消息竟誰知。到此輕塵慮，功名自可遺。
少年何處去，負米上銅梁。借問阿戎父，知為童子郎。魚箋請詩賦，橦布作衣裳。薏苡扶衰病，歸來幸可將。
何處劚雲煙，新移此館前。碧姿塵不染，清影露長鮮。聳地心才直，凌雲操未全。可悲人自老，何日是千年。
病起見閒雲，空中聚又分。滯留堪笑我，舒捲不如君。觸石終無跡，從風或有聞。仙山足鸞鳳，歸去自同群。
所尚雪霜姿，非關落帽期。香飄風外別，影到月中疑。發在林凋後，繁當露冷時。人間稀有此，自古乃無詩。
喬木托危岫，積翠繞連岡。葉疏猶漏影，花少未流芳。風來聞肅肅，霧罷見蒼蒼。此中餞行邁，不異上河梁。
下階欲離別，相對映蘭叢。含辭未及吐，淚落蘭叢中。高堂靜秋日，羅衣飄暮風。誰能待明月，迴首見床空。
風聲吹竹健，涼氣著身輕。誰有閒心去，江邊看水行。村遙紅樹遠，野闊白煙平。試裂芭蕉片，題詩問竺卿。
寄居延壽裡，為與延康鄰。不愛延康裡，愛此裡中人。人非十年故，人非九族親。人有不朽語，得之煙山春。
驛使向天西，巡羌復入氐。玉關晴有雪，砂磧雨無泥。落淚軍中笛，驚眠塞上鷄。逢春鄉思苦，萬里草萋萋。
起來林上月，瀟灑故人情。鈴閣人何事，蓮塘曉獨行。衣沾竹露爽，茶對石泉清。鼓吹前賢薄，群蛙試一鳴。
平日本多恨，新秋偏易悲。燕詞如惜別，柳意已呈衰。事國終無補，還家未有期。心中舊氣味，苦校去年時。
古閣上空半，寥寥千里心。多年為客路，盡日倚欄吟。山壓秦川重，河來虜塞深。迴鑾今不見，煙霧杳沉沉。
佳人一壺酒，秋容滿千里。石馬臥新煙，憂來何所似。歌聲且潛弄，陵樹風自起。長裾壓高台，淚眼看花機。
月明湘水白，霜落洞庭干。放逐長沙外，相逢路正難。雲歸帝鄉遠，雁報朔方寒。此別盈襟淚，雍門不假彈。
峽內淹留客，溪邊四五家。古苔生迮地，秋竹隱疏花。塞俗人無井，山田飯有沙。西江使船至，時復問京華。
春飲一杯酒，便吟春日詩。木梢寒未覺，地脈暖先知。鳥囀星沈後，山分雪薄時。賞心無處說，悵望曲江池。
見說蠶叢路，崎嶇不易行。山從人面起，雲傍馬頭生。芳樹籠秦棧，春流繞蜀城。升沉應已定，不必問君平。
苦心終是否，舍此復無營。已致歸成晚，非緣去有程。館空吟向月，霜曙坐聞更。住久誰相問，馳羸又獨行。
長泊起秋色，空江涵霽暉。暮霞千萬狀，賓鴻次第飛。古戍見旗迥，荒村聞犬稀。軻峨艑上客，勸酒夜相依。
空山卜隱初，生計亦無餘。三畝水邊竹，一床琴畔書。深林收晚果，絶頂拾秋蔬。堅話長如此，何年獻子虛。
常談即至理，安事非常情。寄語何平叔，無為輕老生。世途多禮數，鵬鷃各逍遙。何事陶彭澤，拋官為折腰。
端居換時節，離恨隔龍瀧。苔色上春閣，柳陰移晚窗。寄懷因桂水，流淚極楓江。此日南來使，金盤魚一雙。
高齋常見野，愁坐更臨門。十月山寒重，孤城月水昏。葭萌氐種迥，左擔犬戎存。終日憂奔走，歸期未敢論。
芳幄覆雲屏，石奩開碧鏡。支流日飛灑，深處自疑瑩。潛去不見跡，清音常滿聽。有時病朝酲，來此心神醒。
深山秋事早，君去復何如。裛露收新稼，迎寒葺舊廬。題詩即招隱，作賦是閒居。別後空相憶，嵇康懶寄書。
漠漠復霏霏，為君垣上衣。昭陽輦下草，應笑此生非。掩藹青春去，蒼茫白露稀。猶勝萍逐水，流浪不相依。
春山穀雨前，並手摘芳煙。綠嫩難盈籠，清和易晚天。且招鄰院客，試煮落花泉。地遠勞相寄，無來又隔年。
驚秋思浩然，信美向巴天。獨倚臨江樹，初聞落日蟬。哀榮悲往事，漂泊念多年。未便甘休去，吾宗盡見憐。
積塵為太山，掬水成東海。富貴有時乖，希夷無日改。絳節出崆峒，霓衣發光彩。古者有七賢，六個今何在。
臨江府署清，閒臥復閒行。苔蘚疏塵色，梧桐出雨聲。漸除身外事，暗作道家名。更喜仙山近，庭前藥自生。
北去窮秦塞，南歸繞漢川。深山逢古蹟，遠道見新年。絶壁雲銜寺，空江雪灑船。縈迴還此景，多坐夜燈前。
童稚親儒墨，時平喜道存。酬身指書劍，賦命委乾坤。秋爽鼓琴興，月清搜句魂。與君同此志，終待至公論。
近來吾道少，慟哭博陵君。直節岩前竹，孤魂嶺上雲。縉紳傳確論，丞相取遺文。廢卻中興策，何由免用軍。
漢甸初收羽，燕城忽解圍。影隨流水急，光帶落星飛。夏列三成范，堯沉九日輝。斷蛟雲夢澤，希為識忘歸。
適意極春日，南台披薜蘿。花光晴漾漾，山色晝峨峨。湘水美人遠，信陵豪客多。唯憑一瓢酒，彈瑟縱高歌。
十日公府靜，巾櫛起清晨。寒蟬近衰柳，古木似高人。學佛寧憂老，為儒自喜貧。海山歸未得，芝朮夢中春。
上國多離別，年年渭水濱。空將未歸意，說向欲行人。雁度池塘月，山連井邑春。臨岐惜分手，日暮一沾巾。
孤帆幾日懸，楚客思飄然。水宿南湖夜，山離舊國年。秋風高送雁，寒雨入停蟬。此去勤書札，時常中路傳。
棠棣開雙萼，夭桃照兩花。分庭含佩響，隔扇偶妝華。迎風俱似雪，映綺共如霞。今宵二神女，並在一仙家。
積翠迸一瀑，紅霞碧霧開。方尋此境去，莫問幾時回。蕩槳入檐石，思詩聞早雷。唯師心似我，欲近不然灰。
萬里八九月，一身西北風。自從相示後，長記在吟中。見說南遊遠，堪懷我姓同。江邊忽得信，回到岳門東。
斜雪微沾砌，空堂夜語清。逆風聽漏短，回燭向樓明。盥漱隨禪伴，謳吟得野情。此歡那敢忘，世貴丈夫名。
隴阪高無極，徵人一望鄉。關河別去水，沙塞斷歸腸。馬系千年樹，旌懸九月霜。從來共嗚咽，皆是為勤王。
閒繞洛陽城，無人知姓名。病乘籃輿出，老著茜衫行。處處花相引，時時酒一傾。借君溪閣上，醉詠兩三聲。
雙燕初命子，五桃新作花。王昌是東舍，宋玉次西家。小小能織綺，時時出浣紗。親勞使君問，南陌駐香車。
暮行河堤上，四顧不見人。衰草際黃雲，感嘆愁我神。夜歸孤舟臥，展轉空及晨。謀計竟何就，嗟嗟世與身。
山棲久不見，林下偶同遊。早晚來香積，何人住沃洲。寒禽驚後夜，古木帶高秋。卻入千峰去，孤雲不可留。
鬱林開郡畢，維揚作貢初。萬推方演夢，惠子正焚書。執燧奔吳戰，量舟入魏墟。六牙行致遠，千葉奉高居。
漸覺春光媚，塵銷作土膏。微寒放楊柳，纖草入風騷。睡少全無病，身輕乍去袍。前溪泛紅片，何處落金桃。
公館似仙家，池清竹徑斜。山禽忽驚起，衝落半岩花。門前洛陽道，門裡桃花路。塵土與煙霞，其間十餘步。
浮圖經近郭，長日羡僧閒。竹徑深開院，松門遠對山。重廊標板榜，高殿鎖金環。更問尋雷室，西行咫尺間。
載酒入天色，水涼難醉人。清搖縣郭動，碧洗雲山新。吹笛驚白鷺，垂竿跳紫鱗。憐君公事後，陂上日娛賓。
因亂事空王，孤心亦不傷。梵僧為骨肉，柏寺作家鄉。眼閉千行淚，頭梳一把霜。詩書不得力，誰與問蒼蒼。
三月松作花，春行日漸賒。竹障山鳥路，藤蔓野人家。透石飛樑下，尋雲絶磴斜。此中誰與樂，揮涕語年華。
山店不鑿井，百家同一泉。晚來南村黑，雨色和人煙。霜畦吐寒菜，沙雁噪河田。隱者不可見，天壇飛鳥邊。
神耀破氛昏，新陽入晏溫。緒風調玉吹，端日應銅渾。威鳳蹌瑤簴，升龍護璧門。雨暘春令煦，裘冕晬容尊。
陶家無炎暑，自有林中峰。席上落山影，桐梢回水容。放懷涼風至，緩步清陰重。何事親堆案，猶多高世蹤。
上序春暉麗，中園物候華。高才盛文雅，逸興滿煙霞。參差金谷樹，皎鏡碧塘沙。蕭散林亭晚，倒載欲還家。
南國佳人至，北堂羅薦開。長裙隨鳳管，促柱送鸞杯。雲光身後落，雪態掌中回。到愁金谷晚，不怪玉山頽。
遙見登山處，青蕪雪後春。雲深岳廟火，寺宿洛陽人。餌藥將齋折，唯詩與道親。凡經幾回別，麈尾不離身。
梁公乃貞固，勛烈垂竹帛。昌言太后朝，潛運儲君策。待賢開相府，共理登方伯。至今青雲人，猶是門下客。
冥心坐似痴，寢食亦如遺。為覓出人句，只求當路知。豈能窮到老，未信達無時。此道須天付，三光幸不私。
茂德來征應，流泉入詠歌。含靈符上善，作字表中和。有草恆垂露，無風欲偃波。為看人共水，清白定誰多。
離情折楊柳，此別異春哉。含露東籬艷，泛香南浦杯。惜持行次贈，留插醉中回。暮齒如能制，玉山甘判頽。
何許承恩宴，山亭風日好。綠嫩鳴鶴洲，陰穠鬥雞道。果思夏來茂，花嫌春去早。行樂無限時，皇情及芳草。
行山行採薇，閒翦蕙為衣。避世嫌山淺，逢人說姓稀。有時還獨醉，何處掩衡扉。莫看棋終局，溪風晚待歸。
霜鬢持霜簡，朝天向雪天。玉階初辨色，瓊樹乍相鮮。密翳空難曙，盈征瑞不愆。誰為洛陽客，是日更高眠。
客見天台縣，閭閻樹色間。驂回幾臨水，帶緩獨開山。吏散落花盡，人居遠島閒。過于老萊子，端簡獨承顏。
急管更須吹，杯行莫遣遲。酒光紅琥珀，江色碧琉璃。日影浮歸棹，蘆花罥釣絲。山公醉不醉，問取葛強知。
何故謁司空，雲山知幾重。磧遙來雁盡，雪急去僧逢。清磬先寒角，禪燈徹曉烽。舊房閒片石，倚著最高松。
知音不可遇，才子向天涯。遠水下山急，孤舟上路賒。亂雲收暮雨，雜樹落疏花。到日應文會，風流勝阮家。
官渡初楊柳，風來亦動搖。武昌行路好，應為最長條。葉映黃鸝夕，花繁白雪朝。年年攀折意，流恨入纖腰。
失意離城早，邊城任見花。初為斷酒客，舊識賣書家。寒寺稀無雪，春風亦有沙。思歸頻入夢，即路不言賒。
晝刻傳呼淺，春旗簇仗齊。退朝花底散，歸院柳邊迷。樓雪融城濕，宮雲去殿低。避人焚諫草，騎馬欲鷄棲。
江城無宿雪，風物易為春。酒美消磨日，梅香著莫人。老吟窮景象，多難損精神。漸有還京望，綿州減戰塵。
飄然隨釣艇，雲水是天涯。紅葉下荒井，碧梧侵古槎。醉收陶令菊，貧賣邵平瓜。更有相期處，南籬一樹花。
轉枕重安寢，回頭一欠伸。紙窗明覺曉，布被暖知春。莫強疏慵性，須安老大身。鷄鳴一覺睡，不博早朝人。
東南歸路遠，幾日到鄉中。有寺山皆遍，無家水不通。湖聲蓮葉雨，野氣稻花風。州縣知名久，爭邀與客同。
此別天涯遠，孤舟泛海中。夜行常認火，帆去每因風。蠻國人多富，炎方語不同。雁飛難度嶺，書信若為通。
停車曉燭前，一語幾潸然。路去幹戈日，鄉遙饑饉年。湖波晴見雁，槐驛晚無蟬。莫縱經時住，東南書信偏。
臨風結煩想，客至傳好音。白雪緘郢曲，朱弦亙蜀琴。泠泠響幽韻，款款寄遐心。歲晚何以報，與君期斷金。
月高鷄犬靜，門掩向寒塘。夜竹深茅宇，秋庭冷石床。住山年已遠，服藥壽偏長。虛棄如吾者，逢君益自傷。
淥沼春光後，青青草色濃。綺羅驚翡翠，暗粉妒芙蓉。雲遍窗前見，荷翻鏡裡逢。將心托流水，終日渺無從。
巨積水中央，江寒出水長。沈牛答雲雨，如馬戒舟航。天意存傾覆，神功接混茫。干戈連解纜，行止憶垂堂。
何處消長日，慈恩精舍頻。僧高容野客，樹密絶囂塵。閒上凌虛塔，相逢避暑人。卻愁歸去路，馬跡並車輪。
天河墮雙魴，飛我庭中央。掌握尺餘雪，劈開腸有璜。見令饞舌短，烹繞鄰舍香。一得古詩字，與玉含異藏。
聞君鶴嶺住，西望日依依。遠客偏相憶，登城獨不歸。十年為道侶，幾處共柴扉。今日煙霞外，人間得見稀。
從公城上來，秋近絶纖埃。樓古秦規在，江分蜀望開。遠山標宿雪，末席本寒灰。陪賞今為忝，臨歡敢訴杯。
日暖泗濱西，無窮岸草齊。薄煙衰草樹，微月迥城鷄。水近滄浪急，山隨綠野低。羞將舊名姓，還向舊遊題。
高天風雨散，清氣在園林。況我夜初靜，當軒鳴綠琴。雲開北堂月，庭滿南山陰。不見長裾者，空歌遊子吟。
野客居鈴閣，重門將校稀。豸冠親谷弁，龜印識荷衣。座右寒飆爽，談餘暮角微。蒼生須太傅，山在豈容歸。
東來此學禪，多病唸佛緣。把錫離岩寺，收經上海船。落帆敲石火，宿島汲瓶泉。永向扶桑老，知無再少年。
湘岸多深林，青冥晝結陰。獨無謝客賞，況復賈生心。草色雖雲發，天光或未臨。江潭非所遇，為爾白頭吟。
伊川與灞津，今日祓除人。豈似龍山上，還同湘水濱。衰顏憂更老，淑景望非春。禊飲豈吾事，聊將偶俗塵。
才子醉更逸，一吟傾一觴。支頤忍有得，搖筆便成章。王粲實可重，禰衡爭不狂。何時應會面，夢裡是瀟湘。
雲州三萬騎，南走疾飛鷹。回磧星低雁，孤城月伴僧。敲關通漢節，傾府守河冰。無處論邊事，歸溪夜結罾。
一歲幾盈虧，當軒重此期。幸無偏照處，剛有不明時。色靜雲歸早，光寒鶴睡遲。相看吟未足，皎皎下疏籬。
橫溪辭寂寞，金馬去追游。好是鴛鴦侶，正逢霄漢秋。玉珂聲瑣瑣，錦帳夢悠悠。微笑知今是，因風謝釣舟。
翠色凜空庭，披衣獨繞行。取從山頂嶮，栽得道心生。未弱幽泉韻，焉論別木聲。霜天殘月在，轉影入池清。
百尺重城際，千尋大道隈。漢宮井幹起，吳國落星開。笛怨綠珠去，簫隨弄玉來。銷憂聊暇日，誰識仲宣才。
百丈牽江色，孤舟泛日斜。興來猶杖屨，目斷更雲沙。山鬼迷春竹，湘娥倚暮花。湖南清絶地，萬古一長嗟。
楊柳鬱氤氳，金堤總翠氛。庭前花類雪，樓際葉如雲。列宿分龍影，芳池寫鳳文。短簫何以奏，攀折為思君。
自古悲搖落，誰人奈此何。夜蛩偏傍枕，寒鳥數移柯。向老三年謫，當秋百感多。家貧惟好月，空愧子猷過。
吳都霸道昌，才子去觀光。望闕雲天近，朝宗水路長。海門收片雨，建業泊殘陽。欲問淮王信，仙都即帝鄉。
舊相恩追後，春池賞不稀。闕庭分未到，舟楫有光輝。豉化蒓絲熟，刀鳴鱠縷飛。使君雙皂蓋，灘淺正相依。
周王甲子旦，漢後德陽宮。灑瑞天庭裡，驚春禦苑中。氛氳生浩氣，颯沓舞迴風。宸藻我盈尺，賡歌樂歲豐。
鷄犬漁舟裡，長謡任興行。那邀落日醉，已被遠山迎。書篋將非重，荷衣著甚輕。謝安無個事，忽起為蒼生。
十畝長堤宅，蕭疏半老槐。醉眠風捲簟，棋罷月移階。斫樹遺桑斧，澆花濕筍鞋。還將齊物論，終歲自安排。
高秋對涼野，四望何蕭瑟。遠見鳴皋山，青峰原上出。晨興採薇蕨，向暮歸蓬蓽。詎假數揮金，餐和養餘日。
院裡鶯歌歇，牆頭蝶舞孤。天香薰羽葆，宮紫暈流蘇。晻曖迷青瑣，氤氳向畫圖。只應春惜別，留與博山爐。
亦忝受恩身，當殊投刺新。竟蒙分玉石，終不離埃塵。大谷非無暖，幽枝自未春。昏昏過朝夕，應念苦吟人。
朝與城闕別，暮同麋鹿歸。鳥鳴松觀靜，人過石橋稀。木葉搖山翠，泉痕入澗扉。敢招仙署客，暫此拂朝衣。
川陸一都會，旌旗千里舒。虎符中禁授，熊軾上流居。橘柚金難並，池塘練不如。春風行部日，應駐士元車。
雲林頗重疊，岑渚復幽奇。汨水斜陽岸，騷人正則祠。蒼梧多蟋蟀，白露濕江蘺。擢第榮南去，晨昏近九疑。
董雙成一妙，歷歷韻風篁。清露鶴聲遠，碧雲仙吹長。氣侵銀項濕，膏胤漆瓢香。曲罷不知處，巫山空夕陽。
薄質慚加首，愁陰幸庇身。卷舒無定日，行止必依人。已沐脂膏惠，寧辭雨露頻。雖同客衣色，不染洛陽塵。
暮峰和玉壘，回望不通秦。更問蜀城路，但逢巴語人。石林鶯囀曉，板屋月明春。若訪嚴夫子，無嫌卜肆貧。
元僚行上計，舉餞出林丘。忽望題輿遠，空思解榻游。別筵鋪柳岸，征棹倚蘆洲。獨嘆湘江水，朝宗向北流。
老思不禁春，風光照眼新。花房紅鳥觜，池浪碧魚鱗。倚棹誰為伴，持杯自問身。心情多少在，六十二三人。
花鴨無泥滓，階前每緩行。羽毛知獨立，黑白太分明。不覺群心妒，休牽眾眼驚。稻粱沾汝在，作意莫先鳴。
玉律三秋暮，金精九日開。榮舒洛媛浦，香泛野人懷。靃靡寒潭側，丰茸曉岸隈。黃花今日晚，無復白衣來。
聞道收宗廟，鳴鑾自陝歸。傾都看黃屋，正殿引朱衣。劍外春天遠，巴西敕使稀。念君經世亂，匹馬向王畿。
顏冉商參甲，鸞凰密勿才。簾垂仙鳥下，吟次聖人來。寶輦千官捧，宮花九色開。何時重一見，為我話蓬萊。
客去波平檻，蟬休露滿枝。永懷當此節，倚立自移時。北斗兼春遠，南陵寓使遲。天涯占夢數，疑誤有新知。
獨受主恩歸，當朝似者稀。玉壺分禦酒，金殿賜春衣。拂席流鶯醉，鳴鞭駿馬肥。滿台簪白筆，捧手戀清暉。
此僧迷有著，因病得尋師。話盡山中事，歸當月上時。高松連寺影，亞竹入窗枝。閒憶草堂路，相逢非素期。
共是竹林賢，心從貝葉傳。說經看月喻，開卷愛珠連。清淨遙城外，蕭疏古塔前。應隨北山子，高頂枕雲眠。
宿君湖上宅，琴韻靜參差。夜雪入秋浦，孤城連貴池。流年看共老，銜酒發中悲。良會應難再，晨鷄自有期。
真人俄整舄，雙鶴屢飛翔。恐入壺中住，須傳肘後方。霓裳雲氣潤，石徑術苗香。一去何時見，仙家日月長。
子真岩石下，仲蔚蓬蒿居。禮聘終不屈，清貧長晏如。心情在耕藝，養壽資玄虛。至樂非外物，道冥歡有餘。
青青伊澗松，移植在蓮宮。蘚色前朝雨，秋聲半夜風。長閒應未得，暫賞亦難同。不及禪棲者，相看老此中。
開門風雪頂，上徹困飛禽。猿戲青冥裡，人行紫閣陰。臘泉冰下出，夜磬月中尋。盡欲居岩室，如何不住心。
碧草徑微斷，白雲扉晚開。罷琴松韻發，鑒水月光來。宿鳥排花動，樵童澆竹回。與君同露坐，澗石拂青苔。
山光與水色，獨往此中深。溪瀝椒花氣，岩盤漆葉陰。瀟湘終共去，巫峽羡先尋。幾夕江樓月，玄暉伴靜吟。
台鼎嘗虛位，夔龍莫致堯。德音冥秘府，風韻散清朝。天上文星落，林端玉樹凋。有吳君子墓，返葬故山遙。
前得尹佛子，後得王癩獺。判事驢咬瓜，喚人牛嚼沫。見錢滿面喜，無鏹從頭喝。常逢餓夜叉，百姓不可活。
臥病窮巷晚，忽驚驄馬來。知君京口去，借問幾時回。驛舫江風引，鄉書海雁催。慈親應倍喜，愛子在霜台。
毛女峰當戶，日高頭未梳。地侵山影掃，葉帶露痕書。松徑僧尋藥，沙泉鶴見魚。一川風景好，恨不有吾廬。
江蘺生古砌，花每落禪床。嘉客未采掇，空門自馨香。名因詩目見，色對道心忘。不遇陸內史，誰知殊眾芳。
曲池朝下雁，幽砌夕吟蛩。葉徑蘭芳盡，花潭菊氣濃。寒催四序律，霜度九秋鐘。還當明月夜，飛蓋遠相從。
雲北是陽川，人家洞壑連。壇當星斗下，樓拶翠微邊。一半遙峰雨，三條古井煙。金庭如有路，應到左神天。
白首征西將，猶能射戟支。元戎選部曲，軍吏換旌旗。逐虜招降遠，開邊舊壘移。重收隴外地，應似漢家時。
聞有三株樹，惟應秘閬風。珊瑚不生葉，朱草又無叢。未若凌雲柏，常能終歲紅。晨霞與落日，相照在岩中。
萬古如昨日，一年加一晨。暗生無限事，潛老幾多人。歸路舊侶盡，故鄉回雁新。那堪獨惆悵，猶是白衣身。
珠瓏翡翠床，白皙侍中郎。五日來花下，雙童問道傍。到門車馬狹，連夜管弦長。每笑東家子，窺他宋玉牆。
重陽早露晞，睿賞瞰秋磯。菊氣先熏酒，萸香更襲衣。清切絲桐會，縱橫文雅飛。恩深答效淺，留醉奉宸暉。
修短皆由命，暗懷師出塵。豈知修道者，難免不亡身。永秘黃庭訣，高懸漉酒巾。可憐白犬子，閒吠遠行人。
欲知儒道貴，縫掖見諸侯。且感千金諾，寧辭萬里游。雁峰侵瘴遠，桂水出雲流。坐惜離居晚，相思綠蕙秋。
高天淨秋色，長漢轉曦車。玉樹陰初正，桐圭影未斜。翠蓋飛圓彩，明鏡發輕花。再中良表瑞，共仰璧暉賒。
甌閩在郊外，師院號東禪。物得居來正，人經論後賢。瓟槽柳塞馬，蓋地月支綖。鸛鵲尚巢頂，誰堪舉世傳。
九日黃花酒，登高會昔聞。霜威逐亞相，殺氣傍中軍。橫笛驚征雁，嬌歌落塞雲。邊頭幸無事，醉舞荷吾君。
幾年滄海別，萬里白頭吟。夜月江流闊，春雲嶺路深。珠繁楊氏果，翠耀孔家禽。無復天南夢，相思空樹林。
端居倦時燠，輕舟泛回塘。微風飄襟散，橫吹繞林長。雲澹水容夕，雨微荷氣涼。一寫悁勤意，寧用訴華觴。
閒宵因集會，柱史話先生。身愛無一事，心期往四明。松枝影搖動，石磬響寒清。誰伴南齋宿，月高霜滿城。
雲屋何年客，青山白日長。種花春掃雪，看籙夜焚香。上象壺中闊，平生夢裡忙。幸承仙籍後，乞取大還方。
干時雖苦節，趨世且無機。及覺知音少，翻疑所業非。青雲如不到，白首亦難歸。所以滄江上，年年別釣磯。
世亂離情苦，家貧色養難。水雲孤棹去，風雨暮春寒。幕府才方急，騷人淚未乾。何時王道泰，萬里看鵬摶。
西京高院長，直氣似吾徒。走馬論邊備，飛聲感廟謨。官移人未察，身沒事多符。寂寞他年後，名編野史無。
雲北晝冥冥，空疑背壽星。犬能諳藥氣，人解寫芝形。野歇遇松蓋，醉書逢石屏。焚香住此地，應得入金庭。
蕙草春已碧，蘭花秋更紅。四時發英艷，三徑滿芳叢。秀色濯清露，鮮輝搖惠風。王孫未知返，幽賞竟誰同。
雖同一城裡，少省得從容。門掩園林僻，日高巾幘慵。孤鴻來半夜，積雪在諸峰。正憶毗陵客，聲聲隔水鐘。
去宰龍門縣，應思變化年。還將魯儒政，又與晉人傳。峭壁開中古，長河落半天。幾鄉因勸勉，耕稼滿雲煙。
谿路曾來日，年多與舊同。地寒松影裡，僧老磬聲中。遠水清風落，閒雲別院通。心源若無礙，何必更論空。
得道疑人識，都城獨閉關。頭從白後黑，心向閙中閒。饑渴唯調氣，兒孫亦駐顏。始知仙者隱，殊不在深山。
莎徑荒蕪甚，君應共此情。江村雷雨發，竹屋夢魂驚。社過多來燕，花繁漸老鶯。相思意何切，新作未曾評。
一第人皆得，先生豈不銷。位卑終蜀士，詩絶占唐朝。旅葬新墳小，魂歸故國遙。我來因奠灑，立石用為標。
本以高難飽，徒勞恨費聲。五更疏欲斷，一樹碧無情。薄宦梗猶泛，故園蕪已平。煩君最相警，我亦舉家清。
弱冠負文翰，此中聽鹿鳴。使君延上榻，時輩仰前程。丹桂竟多故，白雲空有情。唯餘路旁淚，沾灑向塵纓。
秋入長沙縣，蕭條旅宦心。煙波連桂水，官舍映楓林。雲日楚天暮，沙汀白露深。遙知訟堂裡，佳政在鳴琴。
同志幸同年，高堂君獨還。齊榮恩未報，共隱事應閒。訪寺臨湖岸，開樓見海山。洛中推二陸，莫久戀鄉關。
誰截小秋灘，閒窺四緒寬。繞為千嶂遠，深置一潭寒。坐久雲應出，詩成墨未乾。不知新博物，何處擬重刊。
驛吏引藤輿，家童開竹扉。往時多暫住，今日是長歸。眼下有衣食，耳邊無是非。不論貧與富，飲水亦應肥。
楊柳鬱青青，竹枝無限情。周郎一回顧，聽唱紇那聲。踏曲興無窮，調同詞不同。願郎千萬壽，長作主人翁。
去歲雖無戰，今年未得歸。皇恩何以報，春日得春衣。挾纊非真纊，分衣是假衣。從今貔武士，不憚戍金微。
津亭多別離，楊柳半無枝。住接猿啼處，行逢雁過時。江風颺帆急，山月下樓遲。還就西齋宿，煙波勞夢思。
欲知惜別離，瀉水還清池。此地有君子，芳蘭步葳蕤。手掇雜英珮，意搖春夜思。莫作繞山雲，循環無定期。
太守仙潢族，含情七夕多。搧風生玉漏，置水寫銀河。閣下陳書籍，閨中曝綺羅。遙思漢武帝，青鳥幾時過。
池上鳴佳禽，僧齋日幽寂。高林晚露清，紅藥無人摘。春水不生煙，荒岡筠翳石。不應朝夕游，良為蹉跎客。
宮蘭非瑤草，安得春長在。迴首春又歸，翠華不能待。悲風生輦路，山川寂已晦。邊恨在行人，行人無盡歲。
來經古城上，極目思無窮。寇盡煙蘿外，人歸蔓草中。峰巒當闕古，堞壘對雲空。不見昔名將，徒稱有戰功。
年少身無累，相逢憶此時。雪過雲寺宿，酒向竹園期。白髮今催老，清琴但起悲。唯應逐宗炳，內學願為師。
一夕繞山秋，香露溘蒙菉。新橋倚雲阪，候蟲嘶露樸。雒南今已遠，越衾誰為熟。石氣何淒淒，老莎如短鏃。
詩句臨離袂，酒花薰別顏。水程千里外，岸泊幾宵間。風葉亂辭木，雪猿清叫山。南中多古事，詠遍始應還。
聞道清明近，春庭向夕闌。行遊晝不厭，風物夜宜看。鬥柄更初轉，梅香暗裡殘。無勞秉華燭，清月在南端。
塵中名利熱，鳥外水雲閒。吾子多高趣，秋風獨自還。空囊隨客棹，幾宿泊湖山。應有吟僧在，鄰居樹影間。
入谷訪君來，秋泉已堪涉。林間人獨坐，月下山相接。重露濕蒼苔，明燈照黃葉。故交一不見，素髮何稠疊。
蕭蕭涼雨歇，境物望中閒。風際片帆去，煙中獨鳥還。斷橋通遠浦，野墅接秋山。更喜陪清興，尊前一解顏。
退耕逢歉歲，逐貢愧行朝。道在愁雖淺，吟勞鬢欲凋。破村虹入井，孤館客投魈。誰怕秋風起，聽蟬度渭橋。
凝陰結暮序，嚴氣肅長飆。霜犯狐裘夕，寒侵獸火朝。冰深遙架浦，雪凍近封條。平原已從獵，日暮整還鑣。
清切紫庭垂，葳蕤防露枝。色無玄月變，聲有惠風吹。高節人相重，虛心世所知。鳳凰佳可食，一去一來儀。
清風枝葉上，山鳥已棲來。根別古溝岸，影生秋觀苔。遍思諸草木，惟此出塵埃。恨為移君晚，空庭更擬栽。
緩逐煙波起，如妒柳綿飄。故臨飛閣度，欲入回陂銷。縈歌憐畫扇，敞景弄柔條。更奈天南位，牛渚宿殘宵。
驅馬復乘流，何時發虎丘。全家上南嶽，一尉事諸侯。茶煮朝宗水，船停調角州。炎方好將息，卑濕舊堪憂。
寒光垂靜夜，皓彩滿重城。萬國盡分照，誰家無此明。古槐疏影薄，仙桂動秋聲。獨有長門裡，蛾眉對曉晴。
每逢詞翰客，邀我共尋君。果見閒居賦，未曾流俗聞。也知鄰市井，宛似出囂氛。卻笑巢由輩，何須隱白雲。
平野春草綠，曉鶯啼遠林。日晴瀟湘渚，雲斷岣嶁岑。仙駕不可望，世途非所任。凝情空景慕，萬里蒼梧陰。
貴宅登臨地，春來見物華。遠江橋外色，繁杏竹邊花。戍客烽樓迥，文君酒幔斜。新題好不極，珠府未窮奢。
零落嗟殘命，蕭條托勝因。方燒三界火，遽洗六情塵。隔嶺天花發，凌空月殿新。誰令鄉國夢，終此學分身。
此地聞猶惡，人言是所之。一家書絶久，孤驛夢成遲。八月三湘道，聞猿冒雨時。不須祠楚相，臣節轉堪疑。
馬踏塵上霜，月明江頭路。行人朝氣鋭，宿鳥相辭去。流水隔遠村，縵山多紅樹。悠悠關塞內，往來無閒步。
傳道招提客，詩書自討論。佛香時入院，僧飯屢過門。聽法還應難，尋經剩欲翻。草玄今已畢，此外復何言。
闤闠開三市，旗亭起百尋。漸離初擊築，司馬正彈琴。細柳龍鱗映，長槐兔月陰。徒知觀衛玉，詎肯掛秦巾。
江岸一相見，空令惜此分。夕陽行帶月，酌水少留君。野地初燒草，荒山過雪雲。明年還調集，蟬可在家聞。
落花雙樹積，芳草一庭春。玩之堪興異，何必見幽人。晚入應真理，經行尚未回。房中無俗物，林下有青苔。
古寺僧牢落，空房客寓居。故人供祿米，鄰舍與園蔬。雙樹容聽法，三車肯載書。草玄吾豈敢，賦或似相如。
郡中饒野興，過客亦淹留。看月江樓曉，尋山石徑秋。意歸何處老，誰免此生愁。長愛東林子，安禪百事休。
別思亂無緒，妖氛猶未清。含香五夜客，持賦十年兄。霜拂金波樹，星回玉鬥城。自憐江上鶴，垂翅羡飛鳴。
落花兼柳絮，無處不紛紛。遠道空歸去，流鶯獨自聞。墅橋喧碓水，山郭入樓雲。故里南陔曲，秋期欲送君。
祖帳臨鮫室，黎人擁鷁舟。坐藍高士去，繼組鄙夫留。白日落寒水，青楓繞曲洲。相看作離別，一倍不禁愁。
青樓含日光，綠池起風色。贈子同心花，慇勤此何極。陌頭楊柳枝，已被春風吹。妾心正斷絶，君懷那得知。
君家舊林壑，寄在亂峰西。近日春雲滿，相思路亦迷。聞鐘投野寺，待月過前溪。悵望成幽夢，依依識故蹊。
歸來青壁下，又見滿籬霜。轉覺琴齋靜，閒從菊地荒。山泉共鹿飲，林果讓僧嘗。時復收新藥，隨雲過石樑。
東堂今已負，況此遠行難。兼雨風聲過，連天草色干。鴻嘶荒壘閉，兵燒廣川寒。若向龍門宿，懸知拭淚看。
逢著平樂兒，論交鞍馬前。與酤一斗酒，恰用十千錢。後余在關內，作事多迍邅。何肯相救援，徒聞寶劍篇。
阮肇迷仙處，禪門接紫霞。不知尋鶴路，幾里入桃花。晚樹陰搖蘚，春潭影弄砂。何當見招我，乞與片生涯。
夏早日初長，南風草木香。肩輿頗平穩，澗路甚清涼。紫蕨行看采，青梅旋摘嘗。療饑兼解渴，一醆冷雲漿。
有善伊涼曲，離別在天涯。虛堂正相思，所妙發鄰家。聲音雖類聞，形影終以遐。因之增遠懷，惆悵菖蒲花。
歲晚東岩下，周顧何淒惻。日落西山陰，眾草起寒色。中有喬松樹，使我長嘆息。百尺無寸枝，一生自孤直。
山郭通衢隘，瑤壇紫府深。燈花助春意，舞綬織歡心。閒似淮陽臥，恭聞樂職吟。唯將聖明化，聊以達飛沉。
久作他鄉客，深慚薄宦非。不知雲上雁，何得每年歸。夜靜聲彌怨，天空影更微。往年離別淚，今夕重沾衣。
九陌雲初霽，皇衢柳已新。不同天苑景，先得日邊春。色淺微含露，絲輕未惹塵。一枝方欲折，歸去及茲晨。
何事最堪悲，雲娘只首奇。瘦拳拋令急，長嘯出歌遲。只見肩侵鬢，唯憂骨透皮。不須當戶立，頭上有鐘道。
泉噴聲如玉，潭澄色似空。練垂青嶂上，珠瀉綠盆中。溜滴三秋雨，寒生六月風。何時此岩下，來作濯纓翁。
獨住西峰半，尋常欲下難。石多桐屐齾，香甚藥花干。荏苒新鶯老，窮通亦自寬。髯參與短簿，始為一吟看。
買得東山後，逢君小隱時。五湖游不厭，柏署跡如遺。市隱何妨道，禪棲不廢詩。與君為此說，長破小乘疑。
西北黃雲暮，聲聲畫角愁。陰山一夜雨，白草四郊秋。亂雁鳴寒渡，飛沙入廢樓。何時番色盡，此地見芳洲。
賢人嘉尚同，今制古遺風。寄我襟懷裡，辭君掌握中。金聲勞振遠，玉柄借談空。執玩馳心處，迢迢巴峽東。
故人亦流落，高義動乾坤。何日通燕塞，相看老蜀門。東行應暫別，北望苦銷魂。凜凜悲秋意，非君誰與論。
金壇疏俗宇，玉洞侶仙群。花枝棲晚露，峰葉度晴雲。斜照移山影，回沙擁籀文。琴尊方待興，竹樹已迎曛。
蘭若無人到，真僧出復稀。苔侵行道席，雲濕坐禪衣。澗鼠緣香案，山蟬噪竹扉。世間長不見，寧止暫忘歸。
萬里楊柳色，出關送故人。輕煙拂流水，落日照行塵。積夢江湖闊，憶家兄弟貧。裴回灞亭上，不語自傷春。
寒蛩獨罷織，湘雁猶能鳴。月色當窗入，鄉心半夜生。不成高枕夢，復作繞階行。迴首嗟淹泊，城頭北斗橫。
渚宮楊柳暗，麥城朝雉飛。可憐踏青伴，乘暖着輕衣。今日好南風，商旅相催發。沙頭檣竿上，始見春江闊。
遠歸從此別，親愛失天涯。去國頻迴首，方秋不在家。鳴蛩聞塞路，冷雁背龍沙。西次桑乾曲，洲中見荻花。
草堂前有山，一見一相寬。處世貴僧靜，青松因歲寒。他山逢舊侶，盡日話長安。所以閒行跡，千迴繞藥欄。
生為齊贅婿，死作楚先賢。應以客卿葬，故臨官道邊。寓言本多興，放意能合權。我有一石酒，置君墳樹前。
物有無窮好，藍青又出青。朱研未比德，白受始成形。袍襲宜從政，衿垂可問經。當時不採擷，作色幾飄零。
番禺萬里路，遠客片帆過。盛府依橫海，荒祠拜伏波。人經秋瘴變，鳥墜火雲多。誠憚炎洲裡，無如一顧何。
行行野雪薄，寒氣日通春。故國又芳草，滄江終白身。游歸花落滿，睡起鳥啼新。莫惜閒書札，西來問旅人。
時人嫌古畫，倚壁不曾收。露滴膠山斷，風吹絹海秋。殘雪飛屋裡，片水落床頭。尚勝凡花鳥，君能補綴不。
娉婷小苑中，婀娜曲池東。朝佩皆垂地，仙衣盡帶風。七賢寧占竹，三品且饒松。腸斷靈和殿，先皇玉座空。
懸匏曲沃上，孤筱汶陽隈。形寫歌鸞翼，聲隨舞鳳衰。歡娛分北里，純孝即南陔。今日虞音奏，蹌蹌鳥獸來。
仙禁生紅藥，微芳不自持。幸因清切地，還遇艷陽時。名見桐君籙，香聞鄭國詩。孤根若可用，非直愛華滋。
江上多離別，居人夜搗衣。拂砧知露滴，促杵恐霜飛。漏轉聲頻斷，愁多力自微。裁縫依夢見，腰帶定應非。
羽檄飛未息，離情遠近同。感君由泛瑟，關我是征鴻。眇默歸人盡，疏蕪夜渡空。還期當歲晚，獨在路行中。
湧塔臨玄地，高層瞰紫微。鳴鑾陪帝出，攀橑翊天飛。慶洽重陽壽，文含列象輝。小臣叨載筆，欣此傾巍巍。
自為洛陽客，夫子吾知音。愛義能下士，時人無此心。奈何離居夜，巢鳥飛空林。愁坐至月上，復聞南鄰砧。
朗朗聞街鼓，晨起似朝時。翻翻走驛馬，春儘是歸期。地失嘉禾處，風存蟋蟀辭。暮齒良多感，無事涕垂頤。
年光陌上發，香輦禁中游。草綠鴛鴦殿，花明翡翠樓。寶杯承露酌，仙管雜風流。今日陪歡豫，皇恩不可酬。
舊眷終無替，流光自足悲。攀條感花萼，和曲許塤篪。前會成春夢，何人更己知。緣情聊借喻，爭敢道言詩。
君詩通大雅，吟覺古風生。外卻浮華景，中含教化情。名應高日月，道可潤公卿。莫以孤寒恥，孤寒達更榮。
遠遠長沙去，憐君利一官。風帆彭蠡疾，雲水洞庭寬。木客提蔬束，江烏接飯丸。莫言卑濕地，未必乏新歡。
其誰肯見尋，冷淡少知音。塵土侵閒榻，煙波隔故林。竹風醒晚醉，窗月伴秋吟。道在唯求己，明時豈陸沈。
日暮黃雲合，年深白骨稀。舊村喬木在，秋草遠人歸。廢井莓苔厚，荒田路徑微。唯餘近山色，相對似依依。
郡郭繞江濆，人家近白雲。晚濤臨檻看，夜櫓隔城聞。浦轉山初盡，虹斜雨未分。有誰知我意，心緒逐鷗群。
江南近臘時，已亞雪中枝。一夜欲開盡，百花猶未知。人情皆共惜，天意欲教遲。莫訝無濃艷，芳筵正好吹。
艷色本傾城，分香更有情。髻鬟垂欲解，眉黛拂能輕。舞學平陽態，歌翻子夜聲。春風狹斜道，含笑待逢迎。
夜月色可掬，倚樓聊解顏。未能分寇盜，徒欲滿關山。背冷金蟾滑，毛寒玉兔頑。姮娥謾偷藥，長寡老中閒。
九衢南面色，蒼翠絶纖塵。寸步有閒處，百年無到人。禁林寒對望，太華淨相鄰。誰與群峰並，祥雲瑞露頻。
爾恐碧草晚，我畏朱顏移。愁看楊花飛，置酒正相宜。歌聲送落日，舞影回清池。今夕不盡杯，留歡更邀誰。
精靈歸恍惚，石磬韻曾聞。即日是前古，誰人耕此墳。舊遊孤棹遠，故域九江分。本欲蓬瀛去，餐芝禦白雲。
悠悠千里去，惜此一尊同。客散高樓上，帆飛細雨中。山程隨遠水，楚思在青楓。共說前期易，滄波處處同。
洪州向西顧，不忍暫忘君。記得瀑泉落，省同幽鳥聞。一回經雨雹，長有剩風雲。未定卻棲息，前頭江海分。
東風散餘冱，陂水淡已綠。煙芳何處尋，杳藹春山曲。新禽哢暄節，晴光泛嘉木。一與諸君游，華觴忻見屬。
棹返霅溪雲，仍參舊使君。州傳多古蹟，縣記是新文。水柵橫舟閉，湖田立木分。但如詩思苦，為政即超群。
才得歸閒去，還教病臥頻。無由全勝意，終是負青春。綠柳漸拂地，黃鶯如喚人。方為醫者勸，斷酒已經旬。
白日雙流靜，西看蜀國春。桐花能乳鳥，竹節競祠神。蹇步徒相望，先鞭不可親。知從江仆射，登榻更何人。
分險架長瀾，斜梁控夕巒。宿雲依嶺斷，初月入江寒。緇化秦裘敝，塵驚漢策殘。無言倦行旅，遙路屬時難。
閒夢正悠悠，涼風生竹樓。夜琴知欲雨，曉簟覺新秋。獨鳥楚山遠，一蟬關樹愁。憑將離別恨，江外問同遊。
之子共乘軺，清秋拜上霄。曙霞迎夙駕，零雨濕回鑣。甘谷行初盡，軒台去漸遙。望中猶可辨，耘鳥下山椒。
西掖歸來後，東林靜者期。遠峰春雪裡，寒竹暮天時。笑說金人偈，閒聽寶月詩。更憐茶興在，好出下方遲。
古時愁別淚，滴作分流水。日夜東西流，分流幾千里。通塞兩不見，波瀾各自起。與君相背飛，去去心如此。
灊人思爾法，楚信有回船。估客親宵語，閒鷗偶晝禪。經聲含石瀲，麈尾拂江煙。常說歸山意，誅茅廬霍前。
華省支殘俸，寒蔬辦祭稀。安墳對白閣，買石折朱衣。蜀客彈琴哭，江鷗入宅飛。帆吹佳句遠，不獨遍王畿。
楚岸通秋屐，胡床面夕畦。藉糟分汁滓，瓮醬落提攜。飯糲添香味，朋來有醉泥。理生那免俗，方法報山妻。
躡履復支筇，深山草木中。隔溪遙避虎，當塢忽聞鐘。落葉多相似，幽禽半不同。群猱呼卻散，如此異林翁。
西羌延國討，白起佐軍威。劍決浮雲氣，弓彎明月輝。馬行邊草綠，旌卷曙霜飛。抗手凜相顧，寒風生鐵衣。
雲夢南行盡，三湘萬里流。山川重分手，徒禦亦悲秋。白簡勞王事，清猿助客愁。離群復多病，歲晚憶滄洲。
養拙蓬為戶，茫茫何所開。江通神女館，地隔望鄉台。漸惜容顏老，無由弟妹來。兵戈與人事，迴首一悲哀。
為儒欣出守，上路亦戎裝。舊制詩多諷，分憂俗必康。開懷江稻熟，寄信露橙香。郡閣清吟夜，寒星識望郎。
縣齋還寂寞，夕雨洗蒼苔。清氣燈微潤，寒聲竹共來。蟲移上階近，客起到門回。想得吟詩處，唯應對酒杯。
禁苑秋光入，宸遊霽色高。萸房頒彩笥，菊蕊薦香醪。後騎縈堤柳，前旌拂禦桃。王枚俱得從，淺淺愧飛毫。
秋來梨果熟，行哭小兒饑。鄰富鷄長往，莊貧客漸稀。借牛耕地晚，賣樹納錢遲。牆下當官道，依前夾竹籬。
酒醲花一樹，何暇卓文君。客坐長先飲，公閒半已曛。水鄉春足雨，山郭夜多雲。何以參禪理，榮枯盡不聞。
身世足堪悲，空房臥病時。捲簾花雨滴，掃石竹陰移。已覺生如夢，堪嗟壽不知。未能通法性，詎可免支離。
擁策背岷峨，終南雨雪和。漱泉秋鶴至，禪樹夜猿過。高頂白雲盡，前山黃葉多。曾吟廬岳上，月動九江波。
鑿池收赬鱗，疏疏置雲嶼。還同汗漫遊，遂以江湖處。如非一神守，潛被蛟龍主。蛟龍若無道，跛鱉亦可禦。
晚市人煙合，歸帆帶夕陽。棲遲未歸客，猶著錦衣裳。臥病茅窗下，驚聞兩月過。興來聊賦詠，清婉逼陰何。
畫得襄陽郡，依然見昔游。峴山思駐馬，漢水憶回舟。丹壑常含霽，青林不換秋。圖書空咫尺，千里意悠悠。
初宵門未掩，獨坐對霜空。極目故鄉月，滿溪寒草風。樵聲當嶺上，僧語在雲中。正恨歸期晚，蕭蕭聞塞鴻。
濺濺漱幽石，注入團圓處。有如常滿杯，承彼清夜露。岩曲月斜照，林寒春晚煦。遊人不敢觸，恐有蛟龍護。
倏忽墮鵷行，天南去路長。片言曾不諂，獲罪亦何傷。象戀藏牙浦，人貪賣子鄉。此心終合雪，去已莫思量。
蘭若雲深處，前年客重過。岩空秋色動，水闊夕陽多。早負江湖志，今如鬢髮何。唯思閒勝我，釣艇在煙波。
暮煙籠蘚砌，戟門猶未閉。盡日醉尋春，歸來月滿身。離鞍偎綉袂，墜巾花亂綴。何處惱佳人，檀痕衣上新。
見說湘江切，長愁有去時。江湖秋涉遠，雷雨夜眠遲。舊業多歸興，空山盡老期。天寒一瓢酒，落日醉留誰。
老去唯求靜，都忘外學名。掃床秋葉滿，對客遠雲生。香閤閒留宿，晴階暖共行。窗西暮山色，依舊入詩情。
寒食月明雨，落花香滿泥。佳人持錦字，無雁寄遼西。欲剪宜春字，春寒入剪刀。遼陽在何處，莫望寄征袍。
渚田芳草遍，共憶故山春。獨往滄洲暮，相看白髮新。定過林下寺，應見社中人。只恐東歸後，難將鷗鳥親。
山月松筱下，月明山景鮮。聊為高秋酌，復此清夜弦。晤語方獲志，棲心亦彌年。尚言興未逸，更理逍遙篇。
一百二十日，煎熬幾不勝。憶歸滄海寺，冷倚翠崖棱。舊扇猶操執，新秋更鬱蒸。何當見涼月，擁衲訪詩朋。
翦綵贈相親，銀釵綴鳳真。雙雙銜綬鳥，兩兩度橋人。葉逐金刀出，花隨玉指新。願君千萬歲，無歲不逢春。
不識閩中路，遙知別後心。猿聲入嶺切，鳥道問人深。旅食過夷落，方言會越音。西征開幕府，早晚用陳琳。
瑞氣凌青閣，空濛上翠微。迥浮雙闕路，遙拂九仙衣。桑柘迎寒色，松篁暗晚暉。還當紫霄上，時接彩鸞飛。
重江不可涉，孤客莫晨裝。高木莎城小，殘星棧道長。裊猿楓子落，過雨荔枝香。勸爾成都住，文翁有草堂。
斷嶠滄江上，相思恨阻尋。高齋秋不掩，幾夜月當吟。落石有泉滴，盈庭無樹陰。茫茫名利內，何以拂塵襟。
開襟何處好，竹下池邊地。餘熱體猶煩，早涼風有味。黃萎槐蕊結，紅破蓮芳墜。無奈每年秋，先來入衰思。
清露澄境遠，旭日照林初。一望秋山淨，蕭條形跡疏。登原忻時稼，采菊行故墟。方願沮溺耦，淡泊守田廬。
春葉秋風起，蒼葭曉露團。鶴鳴初警候，雁上欲凌寒。月鏡如開匣，雲纓似綴冠。清尊對旻序，高宴有餘歡。
焰聽風來動，花開不待春。鎮下千行淚，非是為思人。九龍蟠焰動，四照逐花生。即此流高殿，堪持待月明。
柱下聞周史，書中慰越吟。近看三歲字，遙見百年心。價以吹噓長，恩從顧盼深。不栽桃李樹，何日得成陰。
小雨飛林頂，浮涼入晚多。能知留客處，偏與好風過。濯錦翻紅蕊，跳珠亂碧荷。芳尊深幾許，此興可酣歌。
壯心久零落，白首寄人間。天下兵常鬥，江東客未還。窮猿號雨雪，老馬怯關山。武德開元際，蒼生豈重攀。
謝公為楚郡，坐客是瑤林。文府重門奧，儒源積浪深。壺觴邀薄醉，笙磬發高音。末至才仍短，難隨白雪吟。
黃葉下階頻，徐徐起病身。殘秋螢出盡，獨夜雁來新。別業去千里，舊鄉空四鄰。孤舟尋幾度，又識岳陽人。
懷君非一夕，此夕倍堪悲。華髮猶漂泊，滄洲又別離。冷禽棲不定，衰葉墮無時。況值干戈隔，相逢未可期。
貞吝嫌茲世，會心馳本原。人非四禪縛，地絶一塵喧。霜露欹高木，星河壓故園。斯游儻為勝，九折幸回軒。
此去幾般榮，登科鼎足名。無慚入南巷，高價聳東京。窗對嵩山碧，庭來洛水聲。門前桃李樹，一徑已陰成。
疊葉與高節，俱從毫末生。流傳千古譽，研煉十年情。向月本無影，臨風疑有聲。吾家釣台畔，似此兩三莖。
去年湖水滿，此地覆行舟。萬怪吹高浪，千人死亂流。誰能問帝子，何事寵陽侯。漸恐鯨鯢大，波濤及九州。
漠漠江天外，登臨返照間。潮來無別浦，木落見他山。沙鳥晴飛遠，漁人夜唱閒。歲窮歸未得，心逐片帆還。
句曲山前縣，依依數舍程。還同適勾漏，非是厭承明。柳谷供詩景，華陽契道情。金門容傲吏，官滿且還城。
海上聊一望，舶帆天際飛。狂蠻莫掛甲，聖主正垂衣。風惡巨魚出，山昏群獠歸。無人知此意，吟到月騰輝。
一徑逗霜林，朱欄繞碧岑。地盤雲夢角，山鎮洞庭心。樹白看煙起，沙紅見日沉。還因此悲屈，惆悵又行吟。
蒼蒼峴亭路，臘月漢陽春。帶雪半山寺，行沙隔水人。王祥因就宦，萊子不違親。正恨殊鄉別，千條楚柳新。
去年曾到此，久立滯前程。岐路時難處，風濤晚未平。汀蟬含老韻，岸荻簇枯聲。莫泥關河險，多游自遠行。
相逢在總角，與子即同心。隱石那知玉，披沙始遇金。蘭秋香不死，松晚翠方深。各保芳堅性，寧憂霜霰侵。
勝地當通邑，前山有故居。台高秋盡出，林斷野無餘。白露鳴蛩急，晴天度雁疏。由來放懷地，非獨在吾廬。
有鳥居丹穴，其名曰鳳凰。九苞應靈瑞，五色成文章。屢向秦樓側，頻過洛水陽。鳴岐今日見，阿閣佇來翔。
腰章非達士，閉閣是潛夫。匣劍寧求試，籠禽但自拘。江清牛渚鎮，酒熟步兵廚。唯此前賢意，風流似不孤。
辛勤同失意，迢遞獨還家。落日江邊笛，殘春島上花。親安誠可喜，道在亦何嗟。誰伴高吟處，晴天望九華。
日落野原秀，雨余雲物閒。清時正愁絶，高處正躋攀。京洛遙天外，江河戰鼓間。孤懷欲誰寄，應望塞鴻還。
憶昔將貢年，抱愁此江邊。魚龍互閃爍，黑浪高於天。今日步春草，復來經此道。江神也世情，為我風色好。
此別誠堪恨，荊襄是舊遊。眼光懸欲落，心緒亂難收。花木三層寺，煙波五相樓。因君兩地去，長使夢悠悠。
獨坐高秋晚，蕭條足遠思。家貧常畏客，身老轉憐兒。萬種盡閒事，一生能幾時。從來疏懶性，應只有僧知。
巫山高不極，沓沓狀奇新。暗谷疑風雨，幽岩若鬼神。月明三峽曙，潮滿二江春。為問陽台夕，應知入夢人。
昔去真無奈，今還豈自知。青辭木奴橘，紫見地仙芝。四海秋風闊，千岩暮景遲。向來憂際會，猶有五湖期。
孤樹延春日，他山卷曙霞。客心湖上雁，歸思日邊花。行李迷方久，歸期涉歲賒。故人云路隔，何處寄瑤華。
客心驚暮序，賓雁下襄州。共賞重陽節，言尋戲馬游。湖風秋戍柳，江雨暗山樓。且酌東籬菊，聊祛南國愁。
瀟湘無事後，征棹復嘔啞。高岫留斜照，歸鴻背落霞。魚殘沙岸草，蝶寄洑流槎。共說干戈苦，汀洲減釣家。
行李戀庭闈，乘軺振綵衣。南登指吳服，北走出秦畿。去國夏雲斷，還鄉秋雁飛。旋聞郡計入，更有使臣歸。
淮南芳草色，日夕引歸船。御史王元貺，郎官顧彥先。光風千日暖，寒食百花燃。惆悵佳期近，澄江與暮天。
郡閣山斜對，風煙隔短牆。清池如寫月，珍樹盡凌霜。行樂知無悶，加餐頗自強。心期空歲晚，魚意久相忘。
布義孫卿子，登高楚屈平。銅台初下筆，樂觀正飛纓。乍有凌雲勢，時聞擲地聲。造端長體物，無復大夫名。
午時乘興出，薄暮未能還。高上煙中閣，平看雪後山。委形群動裡，任性一生間。洛下多閒客，其中我最閒。
見說還南去，迢迢有侶無。時危須早轉，親老莫他圖。小店蛇羹黑，空山象糞枯。三閭遺廟在，為我一嗚呼。
授律勛庸盛，居中鼎鼐和。佐時調四氣，儘力淨三河。忽訪天京兆，空傳漢伏波。今朝麟閣上，偏軫聖情多。
雖是丹青物，沈吟亦可傷。君誇鷹眼疾，我憫兔心忙。豈動騷人興，惟增獵客狂。鮫綃百餘尺，爭及製衣裳。
重陽登閏序，上界葉時巡。駐輦天花落，開筵妓樂陳。城端剎柱見，雲表露盤新。臨睨光輝滿，飛文動睿神。
新開窗猶偏，自種蕙未遍。書籤風搖聞，釣榭霧破見。耕耘閒之資，嘯詠性最便。希夷全天真，詎要問貴賤。
捲簾清夢後，芳樹引流鶯。隔葉傳春意，穿花送曉聲。未調雲路翼，空負桂枝情。莫盡關關興，覊愁正厭生。
酒渴愛江清，餘酣漱晚汀。軟莎欹坐穩，冷石醉眠醒。野膳隨行帳，華音發從伶。數杯君不見，都已遣沈冥。
晝漏傳清唱，天恩禁旅秋。雁親承露掌，砧隔曝衣樓。賜膳中人送，餘香侍女收。仍聞勞上直，晚步鳳池頭。
更深不假燭，月朗自明船。金剎青楓外，朱樓白水邊。城烏啼眇眇，野鷺宿娟娟。皓首江湖客，鈎簾獨未眠。
曉鼓聲已半，離筵坐難久。請君斷腸歌，送我和淚酒。月落欲明前，馬嘶初別後。浩浩暗塵中，何由見迴首。
西望吳王國，雲書鳳字牌。連江起珠帳，擇地葬金釵。滿地紅心草，三層碧玉階。春風無處所，淒恨不勝懷。
蜀郡路漫漫，梁州過七盤。二人來信宿，一縣醉衣冠。谿逼春衫冷，林交宴席寒。西南如噴酒，遙向雨中看。
山中有所憶，夏景始清幽。野竹陰無日，岩泉冷似秋。翠岑當累榭，皓月入輕舟。只有思歸夕，空簾且夢遊。
窮居積遠念，轉轉迷所歸。幽蕙零落色，暗螢參差飛。病生秋風簟，淚墮月明衣。無愁坐寂寞，重使奏清徽。
淮南悲木落，而我亦傷秋。況與故人別，那堪覊宦愁。榮華今異路，風雨昔同憂。莫以宜春遠，江山多勝游。
不向東山久，薔薇幾度花。白雲還自散，明月落誰家。我今攜謝妓，長嘯絶人群。欲報東山客，開關掃白雲。
但取詩名遠，寧論下第頻。惜為今日別，共受幾年貧。聽雨宿吳寺，過江逢越人。知從本府薦，秋晚又辭親。
楚水臨軒積，澄鮮一畝餘。柳根連岸盡，荷葉出萍初。極浦清相似，幽禽到不虛。夕陽庭際眺，槐雨滴疏疏。
秋風起函谷，勁氣動河山。偃松千嶺上，雜雨二陵間。低雲愁廣隰，落日慘重關。此時飄紫氣，應驗真人還。
幽鳥飛不遠，此行千里間。寒沖陂水霧，醉下菊花山。有恥長為客，無成又入關。何時臨澗柳，吾黨共來攀。
寂寞荒原下，南山只隔籬。家貧唯我並，詩好復誰知。草色無窮處，蟲聲少盡時。朝昏鼓不到，閒臥益相宜。
峭行得如如，誰分聖與愚。不眠知夢妄，無號免人呼。山海禪皆遍，華夷佛豈殊。何因接師話，清淨在斯須。
握手與君別，歧路贈一言。曹卿禮公子，楚媼饋王孫。倏爾生六翮，翻飛戾九門。常懷客鳥意，會答主人恩。
香門接巨壘，畫角間清鐘。北固一何峭，西僧多此逢。天垂無際海，雲白久晴峰。旦暮然燈外，濤頭振蟄龍。
苔砌塔陰濃，朝回尚叫蛩。粟征山縣欠，官轉水曹重。燈照樓中雨，書求海上峰。詩家無驟顯，一一古人蹤。
幹上非無援，才多卻累身。雲霄未得路，江海作閒人。久別唯謀道，相逢不話貧。行藏一如此，可便老風塵。
爭那金烏何，頭上飛不住。紅爐漫燒藥，玉顏安可駐。今年花發枝，明年葉落樹。不如且飲酒，莫管流年度。
歸舟不計程，江月屢虧盈。靄靄滄波路，悠悠離別情。蒹葭連水國，鼙鼓近梁城。卻憶沿江叟，汀洲春草生。
上方偏可適，季月況堪過。遠近水聲至，東西山色多。夕陽留徑草，新葉變庭柯。已度清明節，春秋如客何。
野欄秋景晚，疏散兩三枝。嫩碧淺輕態，幽香閒澹姿。露傾金盞小，風引道冠欹。獨立悄無語，清愁人詎知。
了了在心中，南宗與北宗。行高無外染，骨瘦是真容。飯野盂埋雪，禪雲杖倚松。常修不住性，必擬老何峰。
九春開上節，千門敞夜扉。蘭燈吐新焰，桂魄朗圓輝。送酒惟須滿，流杯不用稀。務使霞漿興，方乘泛洛歸。
襄陽南郭外，茅屋一書生。無事焚香坐，有時尋竹行。畫苔藤杖細，踏石筍鞋輕。應笑風塵客，區區逐世名。
窗外一株梅，寒花五出開。影隨朝日遠，香逐便風來。泣對銅鈎障，愁看玉鏡檯。行人斷消息，春恨幾裴回。
蓮華峰下郡，仙洞亦難勝。閭裡蒼苔水，虛空瀑布冰。酒香和藥熟，山峭過雲登。清淨黎人泰，唯憂急詔征。
黔婁藴雅操，守約遺代華。淡然常有怡，與物固無瑕。哲妻配明德，既沒辯正邪。辭祿乃余貴，表謚良可嘉。
巴中初去日，已遇使君留。及得尋東道，還陪上北樓。江沖巫峽出，檣過洛宮收。好是從戎罷，看山覺自由。
別路餘千里，深恩重百年。正悲西候日，更動北梁篇。野色籠寒霧，山光斂暮煙。終知難再奉，懷德自潸然。
惆悵時節晚，兩情千里同。離憂不散處，庭樹正秋風。燕影動歸翼，蕙香銷故叢。佳期與芳歲，牢落兩成空。
公主林亭地，清晨降玉輿。畫橋飛渡水，仙閣迥臨虛。新晴看蛺蝶，早夏摘芙蕖。文酒娛游盛，忻叨侍從餘。
萇弘血染新，含露滿江濱。想得尋花徑，應迷拾翠人。窗紗迎擁砌，簪玉姑成茵。天借新晴色，雲饒落日春。
桂山留上客，蘭室命妖饒。城中畫廣黛，宮裡束纖腰。舞袖風前舉，歌聲扇後嬌。周郎不須顧，今日管弦調。
苦樂心由我，窮通命任他。坐傾張翰酒，行唱接輿歌。榮盛傍看好，優閒自適多。知君能斷事，勝負兩如何。
北路古來難，年光獨認寒。朔雲侵鬢起，邊月向眉殘。蘆井尋沙到，花門度磧看。薰風一萬里，來處是長安。
薛公門下人，公子又相親。玉珮迎初夜，金壺醉老春。葛衣香有露，羅幕靜無塵。更羡風流外，文章是一秦。
詩道世難通，歸寧楚浪中。早程殘岳月，夜泊隔淮鐘。一鏡隨雙鬢，全家老半峰。無成來往過，折盡謝亭松。
朝下抱餘素，地高心本閒。如何趨府客，罷秩見秋山。疏樹共寒意，游禽同暮還。因君悟清景，西望一開顏。
春來眠不得，誰復念生涯。夜聽四鄰樂，朝尋九陌花。輕煙浮草色，微雨濯年華。乞假非關病，朝衣在酒家。
邊城官尚惡，況乃是覊游。別路應相憶，離亭更少留。黃沙人外闊，飛雪馬前稠。甚險穹廬宿，無為過代州。
正是花時節，思君寢復興。市沽終不醉，春夢亦無憑。岳面懸青雨，河心走濁冰。東門一條路，離恨鎮相仍。
下階欲離別，相對映蘭叢。含辭未及吐，淚落蘭叢中。高堂靜秋日，羅衣飄暮風。誰能待明月，迴首見床空。
孤驛在重阻，雲根掩柴扉。數聲暮禽切，萬壑秋意歸。心馳碧泉澗，目斷青瑣闈。明日武關外，夢魂勞遠飛。
別筵欲盡秋，一醉海西樓。夜雨寒潮水，孤燈萬里舟。酒飛鸚鵡重，歌送鷓鴣愁。惆悵三年客，難期此處游。
侍輦才難得，三朝有上人。琢詩方到骨，至死不離貧。風帳孤螢入，霜階積葉頻。夕陽門半掩，過此亦無因。
天若無雪霜，青松不如草。地若無山川，何人重平道。一日天無風，四溟波盡息。人心風不吹，波浪高百尺。
靜談雲鶴趣，高會兩三賢。酒思彈琴夜，茶芳向火天。兔裘堆膝暖，鳩杖倚床偏。各厭池籠窄，相看意浩然。
歸羡遼東鶴，吟同楚執珪。未成游碧海，著處覓丹梯。雲障寬江左，春耕破瀼西。桃紅客若至，定似昔人迷。
入苑白泱泱，宮人正靨黃。繞堤龍骨冷，拂岸鴨頭香。別館驚殘夢，停杯泛小觴。幸因流浪處，暫得見何郎。
靜向懶相偶，年將衰共催。前途歡不集，往事恨空來。晝景委紅葉，月華銷綠苔。沈思竟何有，坐結玉琴哀。
松徑上登攀，深行煙靄間。合流廚下水，對聳殿前山。潤壁鳥音迥，泉源僧步閒。更憐飛一錫，天外與雲還。
採茶非采菉，遠遠上層崖。布葉春風暖，盈筐白日斜。舊知山寺路，時宿野人家。借問王孫草，何時泛碗花。
萬里去長征，連年慣野營。入群來擇馬，拋伴去擒生。箭撚雕翎闊，弓盤鵲角輕。問看行近遠，西過受降城。
出守汝南城，應多戀闕情。地遙人久望，風起旆初行。楚廟繁蟬斷，淮田細雨生。賞心知有處，蔣宅古津平。
水色昏猶白，霞光暗漸無。風荷搖破扇，波月動連珠。蟋蟀啼相應，鴛鴦宿不孤。小僮頻報夜，歸步尚踟躕。
秋風夜渡河，吹卻雁門桑。遙見胡地獵，鞴馬宿嚴霜。五道分兵去，孤軍百戰場。功多翻下獄，士卒但心傷。
層閣疊危壁，瑞因千古名。幾連揚子路，獨倚潤州城。雲近銜江色，雕高背磬聲。僧居上方久，端坐見營營。
殊鄉會面時，辛苦兩情知。有志年空過，無媒命共奇。吟余春漏急，語舊酒巡遲。天爵如堪倚，休驚鬢上絲。
由來詠團扇，今已值秋風。事逐時皆往，恩無日再中。早鴻聞上苑，寒露下深宮。顏色年年謝，相如賦豈工。
客愁看柳色，日日逐春深。蕩漾春風起，誰知歷亂心。客愁看柳色，日日逐春長。憑送湘流水，綿綿入帝鄉。
垂竿朝與暮，披蓑臥橫楫。不問清平時，自樂滄波業。長畏不得閒，幾度避游畋。當笑釣台上，逃名名卻傳。
可憐楚破息，腸斷息夫人。仍為泉下骨，不作楚王嬪。楚王寵莫盛，息君情更親。情親怨生別，一朝俱殺身。
我重朱夫子，依然見古人。成名無愧色，得祿及慈親。莫嘆官資屈，寧論活計貧。平生心氣在，終任靜邊塵。
帝心憂虢俗，暫輟掖垣臣。疲瘵初承製，鄉閭似得春。化成應有瑞，位重轉聞貧。用作鹽梅日，爭回臥轍人。
金蘭篤惠好，尊酒暢生平。既欣投轄賞，暫緩望鄉情。愛景含霜晦，落照帶風輕。于茲歡宴洽，寵辱詎相驚。
十年消息斷，空使夢煙蘿。嵩岳幾時下，洞庭何日過。瓶干離澗久，衲壞臥雲多。意欲相留住，遊方肯舍麼。
滅跡人間世，忘歸象外情。竹壇秋月冷，山殿夜鐘清。仙侶披雲集，霞杯達曙傾。同歡不可再，朝暮赤龍迎。
五老峰巔望，天涯在目前。湘潭浮夜雨，巴蜀暝寒煙。泰華根同峙，嵩衡脈共聯。憑虛有仙骨，日月看推遷。
滿郭春如畫，白堂心自澄。禪拋金鼎藥，詩和玉壺冰。白雨飄花盡，晴霞向閣凝。寂寥還得句，因寄柳吳興。
迢遞三巴路，覊危萬里身。亂山殘雪夜，孤燭異鄉春。漸與骨肉遠，轉于僮仆親。那堪正漂泊，明日歲華新。
公主林亭地，清晨降玉輿。畫橋飛渡水，仙閣湧臨虛。晴新看蛺蝶，夏早摘芙蕖。文酒娛游盛，忻叨侍從餘。
微涼風葉下，楚俗轉清閒。候館臨秋水，郊扉掩暮山。月明潮漸近，露濕雁初還。浮客了無定，萍流淮海間。
飄蓬多塞下，君見益潸然。迥磧沙銜日，長河水接天。夜泉行客火，曉戍向京煙。少結相思恨，佳期芳草前。
蠻藤剪為杖，楚筍結成鞋。稱與詩人用，堪隨禮寺齋。尋花入幽徑，步日下寒階。以此持相贈，君應愜素懷。
湘水萬餘裡，師游芳草生。登山乞食後，無伴入雲行。宿雨和花落，春牛擁霧耕。不知今夜月，何處聽猿聲。
睿想追嘉豫，臨軒禦早秋。斜暉麗粉壁，清吹肅朱樓。高殿凝陰滿，雕窗艷曲流。小臣參廣宴，大造諒難酬。
東南路苦辛，去路見無因。萬里此相送，故交誰更親。日浮汀草綠，煙霽海山春。握手無別贈，為予書札頻。
剩欲逢花折，判須冒雨頻。晴明開漸少，莫怕濕新巾。小蝶爾何競，追飛不憚勞。遠教群雀見，寧悟禍梯高。
左思裁賦日，王充作論年。光隨錦文發，形帶石岩圓。積潤循毫思，開池小學前。君苗徒見爇，誰詠士衡篇。
海月出銀浪，湖光射高樓。朗吟無淥酒，賤價買清秋。氣冷魚龍寂，輪高星漢幽。他鄉此夜客，對景餞多愁。
暮節看已謝，茲晨愈可惜。風澹意傷春，池寒花斂夕。對酒始依依，懷人還的的。誰當曲水行，相思尋舊跡。
紫府靜沈沈，松軒思別吟。水流寧有意，雲泛本無心。錦洞桃花遠，青山竹葉深。不因時賣藥，何路更相尋。
春潭足芳樹，水清不如素。幽人愛華景，一一空山暮。月出潭氣白，游魚暗沖石。夜深春思多，酒醒山寂寂。
平楚起寒色，長沙猶未還。世情何處淡，湘水向人閒。空翠隱高鳥，夕陽歸遠山。孤雲萬餘里，惆悵洞庭間。
迢遞荊州路，山多水又分。霜林澹寒日，朔雁蔽南雲。八座由持節，三湘亦置軍。自當行直指，應不為功勛。
江國逾千里，山城僅百層。岸風翻夕浪，舟雪灑寒燈。留滯才難盡，艱危氣益增。圖南未可料，變化有鯤鵬。
為道常日損，尊師修此心。掛肩黃布被，穿發白蒿簪。符札靈砂字，弦彈古素琴。囊中曾有藥，點土亦成金。
漠漠復霏霏，為君垣上衣。昭陽輦下草，應笑此生非。掩藹青春去，蒼茫白露稀。猶勝萍逐水，流浪不相依。
歷歷愁心亂，迢迢獨夜長。春帆江上雨，曉鏡鬢邊霜。啼鳥雲山靜，落花溪水香。家人亦念我，與汝黯相忘。
當門三四峰，高興幾人同。尋鶴新泉外，留僧古木中。蟬鳴槐葉雨，魚散芰荷風。多喜陪幽賞，清吟繞石叢。
千峰白露後，雲壁掛殘燈。曙色海邊日，經聲松下僧。意閒門不閉，年去水空澄。稽首如何問，森羅盡一乘。
暮齒甘衰謝，逢人惜別離。青山前代業，老樹此身移。買藥將衣盡，尋方見字遲。如何鑷殘鬢，覽鏡變成絲。
雛鶴兼留下，單車出柳煙。三年兩殊考，一日數離筵。久別湖波綠，相思岳月圓。翠蘿曾隱處，定恐卻求仙。
羡師游五頂，乞食值年豐。去去誰為侶，棲棲力已充。濁河高岸拆，衰草古城空。必到華嚴寺，憑師問辨公。
絶頂無煩暑，登臨三伏中。深蘿難透日，喬木更含風。山疊雲霞際，川傾世界東。那知茲夕興，不與古人同。
右軍多住寺，此夜後池秋。自與山僧伴，那因洛客愁。捲簾霜靄靄，滿目水悠悠。若有詩相贈，期君憶惠休。
漢北豺狼滿，巴西道路難。血埋諸將甲，骨斷使臣鞍。牢落新燒棧，蒼茫舊築壇。深懷喻蜀意，慟哭望王官。
聞說江山好，憐君吏隱兼。寵行舟遠泛，怯別酒頻添。推薦非承乏，操持必去嫌。他時如按縣，不得慢陶潛。
火炎逢六月，金伏過三庚。幾度衣裳汗，誰家枕簟清。頒冰無下位，裁扇有高名。吏部還開瓮，慇勤二客情。
老與病相仍，華簪發不勝。行多朝散藥，睡少夜停燈。祿食分供鶴，朝衣減施僧。性多移不得，郡政謾如繩。
睿想入希夷，真游到具茨。玉鑾登嶂遠，雲輅出花遲。泉壑凝神處，陽和布澤時。六龍多順動，四海正雍熙。
岑寂雙甘樹，婆娑一院香。交柯低几杖，垂實礙衣裳。滿歲如松碧，同時待菊黃。幾回沾葉露，乘月坐胡床。
室虛多涼氣，天高屬秋時。空庭夜風雨，草木曉離披。簡書日雲曠，文墨誰復持。聊因遇澄靜，一與道人期。
倖免非常病，甘當本分衰。眼昏燈最覺，腰瘦帶先知。樹葉霜紅日，髭鬚雪白時。悲愁緣欲老，老過卻無悲。
山暝飛群鳥，川長泛四鄰。煙歸河畔草，月照渡頭人。朋友懷東道，鄉關戀北辰。去留無所適，岐路獨迷津。
山陰尋道士，映竹羽衣新。侍坐雙童子，陪游五老人。水花松下靜，壇草雪中春。見說桃源洞，如今猶避秦。
天寒色青蒼，北風叫枯桑。厚冰無裂文，短日有冷光。敲石不得火，壯陰奪正陽。苦調竟何言，凍吟成此章。
謫遠自安命，三年已忘歸。同聲願執手，驛騎到門扉。雲是帝鄉去，軍書謁紫微。曾為金馬客，嚮日淚沾衣。
煙水本好尚，親交何慘淒。況為珠履客，即泊錦帆堤。沙雁同船去，田鴉繞岸啼。此時還有味，必臥日從西。
入夜天西見，蛾眉冷素光。潭魚驚釣落，雲雁怯弓張。隱隱臨珠箔，微微上粉牆。更憐三五夕，仙桂滿輪芳。
萬里流沙道，西征過北門。但添新戰骨，不返舊征魂。樓角臨風迥，城陰帶水昏。傳聲看驛使，送節向河源。
路入犬羊群，城寒雉堞曛。居人只尚武，過客謾投文。馬怯奔渾水，雕沈莽蒼雲。沙田積蒿艾，竟夕見燒焚。
冪冪復蒼蒼，微和傍早陽。前春寒已盡，待閏日猶長。柳變雖因雨，花遲豈為霜。自茲延聖歷，誰不駐年光。
到來江上久，誰念旅遊心。故國無秋信，鄰家有夜砧。坐遙翻不睡，恐極卻成吟。即恐髭連鬢，還為白所侵。
道力自超然，身亡同坐禪。水流元在海，月落不離天。溪白葬時雪，風香焚處煙。世人頻下淚，不見我師玄。
露濕月蒼蒼，關頭榆葉黃。回輪照海遠，分彩上樓長。水凍頻移幕，兵疲數望鄉。只應城影外，萬里共如霜。
遊客三江外，單棲百慮違。山川憶處近，形影夢中歸。夜月明虛帳，秋風入搗衣。從來不慣別，況屬雁南飛。
平陵車馬客，海上見旌旗。舊驛千山下，殘花一路時。春衣過水冷，暮雨出關遲。莫道青州客，迢迢在夢思。
輕帆下闊流，便泊此沙洲。湖影撼山朵，日陽燒野愁。白波爭起倒，青嶼或沈浮。是際船中望，東南仞仞秋。
銜命出尚書，新恩換使車。漢庭無右者，梁苑重歸歟。又食建業水，曾依京口居。共經何限事，賓主兩如初。
西風帆勢輕，南浦遍離情。菊艷含秋水，荷花遞雨聲。扣舷灘鳥沒，移棹草蟲鳴。更憶前年別，槐花滿鳳城。
掩扉常自靜，驛吏忽傳呼。水巷驚馴鳥，藜床起病軀。顧身悲欲老，戒子力為儒。明日公西去，煙霞復作徒。
晚從靈境出，林壑曙雲飛。稍覺清溪盡，回瞻畫剎微。獨園餘興在，孤棹宿心違。更憶登攀處，天香滿袖歸。
湖裡尋君去，樵風往返吹。樹喧巢鳥出，路細葑田移。漚苧成魚網，枯根是酒卮。老年唯自適，生事任群兒。
採藥陶貞白，尋山許遠遊。刀圭藏妙用，岩洞契冥搜。花月三江水，琴尊一葉舟。羡君隨野鶴，長揖稻粱愁。
先生雙鬢華，深谷臥雲霞。不伐有巢樹，多移無主花。石泉春釀酒，松火夜煎茶。因問山中事，如君有幾家。
新年欲變柳，舊客共沾衣。歲夜猶難盡，鄉春又獨歸。寒燈映虛牖，暮雪掩閒扉。且莫乘船去，平生相訪稀。
似與塵境絶，蕭條齋舍秋。寒花獨經雨，山禽時到州。清觴養真氣，玉書示道流。豈將符守戀，幸已棲心幽。
歸省值花時，閒吟落第詩。高情憐道在，公論覺才遺。春雨連淮暗，私船過馬遲。離心可惆悵，為有入城期。
日月生天久，年年慶一回。時平祥不去，壽遠節長來。連吹千家笛，同朝百郡杯。願持金殿鏡，處處照遺才。
閏節開重九，真游下大千。花寒仍薦菊，座晚更披蓮。剎鳳回雕輦，帆虹間彩旃。還將西梵曲，助入南薰弦。
鞏樹煙月上，清光含碧流。且無三已色，猶泛五湖舟。鵬息風還起，鳳歸林正秋。雖攀小山桂，此地不淹留。
雨打繁暑盡，放懷步微涼。綠苔狂似人，入我白玉堂。塹鳥眠堪畫，庭檉夜益香。唯應蕊宮子，時到虎溪傍。
寂寂訟庭幽，森森戟戶秋。山光隱危堞，湖色上高樓。禹穴探書罷，天台作賦游。雲浮將越客，歲晚共淹留。
獨乘驄馬去，不併旅人還。中外名卿貴，田園高步閒。暮春經楚縣，新月上淮山。道路空瞻望，軒車不敢攀。
葉葉下高梧，端居失所圖。亂離時輩少，風月夜吟孤。舊疾衰還有，窮愁醉暫無。秋光如水國，不語理霜須。
工部棲遲後，鄰家大半無。青羌迷道路，白社寄杯盂。大雅何人繼，全生此地孤。孤雲飛鳥什，空勒舊山隅。
讀書林下寺，不出動經年。草閣連僧院，山廚共石泉。雲庭無履跡，龕壁有燈煙。年少今頭白，刪詩到幾篇。
青冥通去路，誰見獨隨緣。此地春前別，何山夜後禪。石橋隱深樹，朱闕見晴天。好是修行處，師當住幾年。
北夢風吹斷，江邊處士亭。吟生萬井月，見盡一天星。浪靜魚沖鎖，窗高鶴聽經。東西渺無際，世界半滄溟。
鴟夷雙白玉，此玉有緇磷。懸之千金價，舉世莫知真。丹青非異色，輕重有殊倫。勿信玉工言，徒悲荊國人。
妙跡蔡侯施，芳名左伯馳。雲飛錦綺落，花發縹紅披。舒捲隨幽顯，廉方合軌儀。莫驚反掌字，當取葛洪規。
欲謁明光殿，先趨建禮門。仙郎去得意，亞相正承恩。竹裡巴山道，花間漢水源。憑將兩行淚，為訪邵平園。
青桂復青袍，一歸榮一高。縣人齊下拜，邑宰共分曹。繞郭看秧插，尋街聽繭繅。封侯萬里者，燕頷乃徒勞。
台上樹陰合，台前流水多。青春不出門，坐見野田花。誰能學公子，走馬逐香車。六街塵滿衣，鼓絶方還家。
魯史蜀琴旁，陶然舉一觴。夕陽明島嶼，秋水淺池塘。世亂憐官替，家貧值歲荒。前峰亦曾宿，知有闢寒方。
層岩遠接天，絶嶺上棲煙。松低輕蓋偃，藤細弱絲懸。石明如掛鏡，苔分似列錢。暫策為龍杖，何處得神仙。
溫室歡初就，蘭交託勝因。共聽無漏法，兼濯有為塵。水潔三空性，香沾四大身。清心多善友，頌德慰同人。
禦氣三秋節，登高九曲門。桂筵羅玉俎，菊醴溢芳樽。遵渚歸鴻度，承雲舞鶴鶱。微臣濫陪賞，空荷聖明恩。
鄉路日茲始，征軒行復留。張騫隨漢節，王濬守刀州。澤國煙花度，銅梁霧雨愁。別離無可奈，萬恨錦江流。
離亂幾時休，儒生厄遠遊。亡家非漢代，何處覓荊州。旅夢寒燈屋，鄉懷晝雨樓。相逢話相殺，誰復念風流。
復拜東陽郡，遙馳北闕心。行春五馬急，向夜一猿深。山過康郎近，星看婺女臨。幸容棲托分，猶戀舊棠陰。
貧居依谷口，喬木帶荒村。石路枉回駕，山家誰候門。漁舟膠凍浦，獵火燒寒原。唯有白雲外，疏鐘聞夜猿。
且聽吟贈遠，君此去蒙州。瘴國頻聞說，邊鴻亦不游。蠻花藏孔雀，野石亂犀牛。到彼誰相慰，知音有郡侯。
仙院禦溝東，今來事不同。門開青草日，樓閉綠楊風。將犬升天路，披雲赴月宮。武皇曾駐蹕，親問主人翁。
夜深露氣清，江月滿江城。浮客轉危坐，歸舟應獨行。關山同一照，烏鵲自多驚。欲得淮王術，風吹暈已生。
丈夫非無淚，不灑離別間。杖劍對尊酒，恥為遊子顏。蝮蛇一螫手，壯士即解腕。所志在功名，離別何足嘆。
自從為楚客，不復掃荊扉。劍共丹誠在，書隨白髮歸。舊遊經亂靜，後進識君稀。空把相如賦，何人薦禮闈。
暮來思遠客，獨立在東田。片雨無妨景，殘虹不映天。別愁逢夏果，歸興入秋蟬。莫作隳官意，陶潛未必賢。
僧家竟何事，掃地與焚香。清磬度山翠，閒雲來竹房。身心塵外遠，歲月坐中長。向晚禪堂掩，無人空夕陽。
固教梅忍落，體與杏藏嬌。已過冬疑剩，將來暖未饒。玉階殘雪在，羅薦暗魂銷。莫問王孫事，煙蕪正寂寥。
遁跡知安住，沾襟欲奈何。朝廷猶禮樂，郡邑忍干戈。華馬憑誰問，胡塵自此多。因思漢明帝，中夜憶廉頗。
漢使巾車遠，河陽步障陳。雲浮仙石日，霞滿蜀江春。機迥回文巧，紳兼束髮新。若逢楚王貴，不作夜行人。
聞說湘川路，年年古木多。猿啼巫峽夜，月照洞庭波。窮海人還去，孤城雁與過。青山不同賞，來往自蹉跎。
不遠夔州路，層波灧澦連。下來千里峽，入去一條天。樹色秋帆上，灘聲夜枕前。何堪正危側，百丈半山顛。
泉石尚依依，林疏僧亦稀。何年辭水閣，今夜宿雲扉。謾獻長楊賦，虛拋薜荔衣。不能成一事，贏得白頭歸。
將軍出紫塞，冒頓在烏貪。笳喧雁門北，陣翼龍城南。雕弓夜宛轉，鐵騎曉參潭。應須駐白日，為待戰方酣。
兄弟盡鴛鸞，歸心切問安。貪榮五彩服，遂掛兩梁冠。侍膳曾調鼎，循陔更握蘭。從今別君後，長憶德星看。
劍佩已深扃，茅為岳面亭。詩猶少綺美，畫肯愛丹青。換筆修僧史，焚香閲道經。相邀來未得，但想鶴儀形。
玉關芳信斷，蘭閨錦字新。愁來好自抑，念切已含顰。虛牖風驚夢，空床月厭人。歸期儻可促，勿度柳園春。
九日郊原望，平野遍霜威。蘭氣添新酌，花香染別衣。九秋良會少，千里故人稀。今日龍山外，當憶雁書歸。
浮生信如寄，薄宦夫何有。來往本無歸，別離方此受。柳色藹春餘，槐陰清夏首。不覺禦溝上，銜悲執杯酒。
八座圖書委，三台章奏盈。舉杯常有勸，曳履忽無聲。市若荊州罷，池如薛縣平。空餘濟南劍，天子署高名。
春去計秋期，長安在夢思。多逢山好處，少值客行時。雲起爭峰勢，花交隱澗枝。停驂一惆悵，應只嶺猿知。
寂寞日何為，閒居春色遲。驚風起庭雪，寒雨長檐澌。強飲樽中酒，嘲山世外詩。此生仍且在，難與老相離。
病來雙樹下，雲腳上禪袍。頻有瓊瑤贈，空瞻雪月高。已知捐俗態，時許話風騷。衰疾未能起，相思徒自勞。
朝列稱多士，君家有二難。貞為台裡柏，芳作省中蘭。夜宿分曹闊，晨趨接武歡。每憐雙闕下，雁序入鴛鸞。
古村荒石路，歲晏獨言歸。山雪厚三尺，社榆粗十圍。虯龍寧守蟄，鸞鶴豈矜飛。君子固安分，毋聽勞者譏。
南行隨越僧，別業幾池菱。兩鬢已垂白，五湖歸掛罾。夜濤鳴柵鎖，寒葦露船燈。去此應無事，卻來知不能。
不堪俱失意，相送出東周。緣切倚門戀，倍添為客愁。春山和雪靜，寒水帶冰流。別後期君處，靈源紫閣秋。
傳令收遺籍，諸儒喜餞君。孔家唯有地，禹穴但生雲。編簡知還續，蟲魚亦自分。如逢北山隱，一為謝移文。
北客勞相訪，東樓為一開。褰簾待月出，把火看潮來。艷聽竹枝曲，香傳蓮子杯。寒天殊未曉，歸騎且遲回。
遲日深春水，輕舟送別筵。帝鄉愁緒外，春色淚痕邊。見酒須相憶，將詩莫浪傳。若逢岑與范，為報各衰年。
老雨不肯休，東風勢還作。未放草蒙茸，已遣花蕭索。浮生何苦勞，觸事妨行樂。寄語達生人，須知酒勝藥。
白雲閒洞口，飛蓋入嵐光。好鳥共人語，異花迎客香。谷風聞鼓吹，苔石見文章。不是陪仙侶，無因訪阮郎。
侍女動妝奩，故故驚人睡。那知本未眠，背面偷垂淚。懶卸鳳凰釵，羞入鴛鴦被。時復見殘燈，和煙墜金穗。
漢家邊事重，竇憲出臨戎。絶漠秋山在，陽關舊路通。列營依茂草，吹角向高風。更就燕然石，看銘破虜功。
事簡公庭靜，開簾暑氣中。依經煎綠茗，入竹就清風。至論招禪客，忘機憶釣翁。晚涼安枕簟，海月出牆東。
一舸吳江晚，堪憂病廣文。鱸魚誰與伴，鷗鳥自成群。反照縱橫水，斜空斷續雲。異鄉無限思，盡付酒醺醺。
禦道紅旗出，芳園翠輦游。繞花開水殿，架竹起山樓。荷芰輕薰幄，魚龍出負舟。寧知穆天子，空賦白雲秋。
衡巫路不同，結室在東峰。歲晚得支遁，夜寒逢戴顒。龕燈落葉寺，山雪隔林鐘。行解無由發，曹溪欲施舂。
大堤行樂處，車馬相馳突。歲歲春草生，踏青二三月。王孫挾珠彈，游女矜羅襪。攜手今莫同，江花為誰發。
忽起尋師興，穿雲不覺勞。相留看山雪，盡日論風騷。竹影搖禪榻，茶煙上毳袍。夢魂曾去否，舊國阻波濤。
野店正紛泊，繭蠶初引絲。行人碧溪渡，繫馬綠楊枝。苒苒跡始去，悠悠心所期。秋山念君別，惆悵桂花時。
綠水暖青蘋，湘潭萬里春。瓦尊迎海客，銅鼓賽江神。避雨松楓岸，看雲楊柳津。長安一杯酒，座上有歸人。
日用是何專，吟疲即坐禪。此生還可喜，餘事不相便。頭白無邪裡，魂清有象先。江花與芳草，莫染我情田。
沉痾曠十旬，還過直城闉。老馬猶知路，羸童欲怕人。久隳三徑計，更強百年身。許國將何力，空生衣上塵。
萬古醇酎氣，結而成晶熒。降為嵇阮徒，動與尊罍並。不獨祭天廟，亦應邀客星。何當八月槎，載我游青冥。
宿昔清都燕，分散各西東。車馬行跡在，霜雪竹林空。方軫故物念，誰復一樽同。聊披道書暇，還此聽松風。
匹馬向何處，北遊殊未還。寒雲帶飛雪，日暮雁門關。一路傍汾水，數州看晉山。知君喜初服，只愛此身閒。
已獻甘泉賦，仍登片玉科。漢官新組綬，蜀國舊煙蘿。劍壁秋雲斷，巴江夜月多。無窮別離思，遙寄竹枝歌。
舊隱即雲林，思歸日日深。如今來此地，無復有前心。古石生靈草，長松棲異禽。暮潮檐下過，濺浪濕衣襟。
公門暇日少，窮巷故人稀。偶值乘籃輿，非關避白衣。不知炊黍谷，誰解掃荊扉。君但傾茶碗，無妨騎馬歸。
古井庇幽亭，涓涓一竇明。仙源通海水，靈液孕山精。久旱寧同涸，長年只自清。欲彰貞白操，酌獻使君行。
銜杯吹急管，滿眼起風砂。大漠山沈雪，長城草發花。策行須恥戰，虜在莫言家。余亦祈勛者，如何別左車。
野色迷亭曉，龍墀待押班。帶涎移海木，兼雪寫湖山。月白吟床冷，河清直印閒。唐封三萬里，人偃翠微間。
明月孤舟遠，吟髭鑷更華。天形圍澤國，秋色露人家。水館螢交影，霜洲橘委花。何當尋舊隱，泉石好生涯。
君生遊俠地，感激氣何高。飲盡玉壺酒，贈留金錯刀。雁關飛霰雪，鯨海落雲濤。決去如征鳥，離心空自勞。
病起見庭石，豈知經夏眠。不能資藥價，空自作苔錢。翠憶藍光底，青思瀑影邊。岩僧應笑我，細碎種階前。
雙旌漢飛將，萬里授橫戈。春色臨邊盡，黃雲出塞多。鼓鼙悲絶漠，烽戍隔長河。莫斷陰山路，天驕已請和。
誰念獨坐愁，日暮此南樓。雲去舜祠閉，月明瀟水流。猿聲何處曉，楓葉滿山秋。不分匣中鏡，少年看白頭。
一作邊城客，閒門兩度春。鶯花深院雨，書劍滿床塵。紫閣期終負，青雲道未伸。猶憐陶靖節，詩酒每相親。
漢室歡娛盛，魏國文雅遒。許史多暮宿，應陳從夜遊。西園宴公子，北里召王侯。詎似將軍獵，空嗟亭尉留。
玉樹起涼煙，凝情一葉前。別離傷曉鏡，搖落思秋弦。漢壘關山月，胡笳塞北天。不知腸斷夢，空繞幾山川。
夜潭有仙舸，與月當水中。嘉賓愛明月，遊子驚秋風。青蒲野陂水，白露明月天。中夜秋風起，心事坐潸然。
紅輪不暫駐，烏飛豈復停。岑霞漸漸落，溪陰寸寸生。藿葉隨光轉，葵心逐照傾。晚煙含樹色，棲鳥雜流聲。
寶台聳天外，玉輦步雲端。日麗重陽景，風搖季月寒。梵堂遙集雁，帝樂近翔鸞。願獻延齡酒，長承湛露歡。
南國冰霜晚，年華已暗歸。閒招別館客，遠念故山薇。野艇虛還觸，籠禽倦更飛。忘言亦何事，酣賞步清輝。
饑啄空城土，莫近太倉粟。一粒未充腸，卻入公子腹。且弔城上骨，幾曾害爾族。不聞莊辛語，今日寒蕪綠。
萬類半已動，此心寧自安。月沉平野盡，星隱曙空殘。馬渡橫流廣，人行湛露寒。還思猶夢者，不信早行難。
主意思政理，牧人官不輕。樹多淮右地，山遠汝南城。望稼周田隔，登樓楚月生。懸知蔣亭下，渚鶴伴閒行。
芙蓉含露時，秀色波中溢。玉女襲朱裳，重重映皓質。晨霞耀丹景，片片明秋日。蘭澤多眾芳，妍姿不相匹。
一台稱二妙，歸路望行塵。俱是攀龍客，空為避馬人。見招翻跼蹐，相問良慇勤。日日吟趨府，彈冠豈有因。
時出碧鷄坊，西郊向草堂。市橋官柳細，江路野梅香。傍架齊書帙，看題減藥囊。無人覺來往，疏懶意何長。
君為萬里宰，恩及五湖人。未滿先求退，歸閒不厭貧。遠峰晴更近，殘柳雨還新。要自趨丹陛，明年鷄樹親。
帝裡清和節，侯家邸第春。煙霏瑤草露，苔暗杏梁塵。城郭悲歌舊，池塘麗句新。年年車馬客，鐘鼓樂他人。
舊居三顧後，晚節重幽尋。野徑到門盡，山窗連竹陰。昔年鶯出谷，今日鳳歸林。物外凌雲操，誰能繼此心。
西風又開菊，久客意如何。舊國天涯遠，清砧月夜多。明時難際會，急景易蹉跎。抱玉終須獻，誰言戀薜蘿。
曉日清明天，夜來嵩少雨。千門尚煙火，九陌無塵土。酒綠河橋春，漏閒宮殿午。遊人戀芳草，半犯嚴城鼓。
弱冠下茅嶺，中年道不行。舊交因貴絶，新月對愁生。旅思風飄葉，歸心雁過城。惟君知我苦，何異爨桐鳴。
茅許稟靈氣，一家同上賓。仙山空有廟，舉世更無人。獨往誠違俗，浮名亦累真。當年各自勉，雲洞鎮長春。
欹枕直廬暇，風蟬迎早秋。沈沈玉堂夕，皎皎金波流。對掌喜新命，分曹諧舊遊。相思玩華彩，因感庾公樓。
瀑布小更奇，潺湲二三尺。細脈穿亂沙，叢聲咽危石。初因智者賞，果會幽人跡。不向定中聞，那知我心寂。
蕭條良夜永，秋草對衰顏。露下鳥初定，月明人自閒。獨悲無舊業，共喜出時艱。為問功成後，同遊何處山。
乘軺奉紫泥，澤國渺天涯。九派春潮滿，孤帆暮雨低。草深鶯斷續，花落水東西。更有高唐處，知君路不迷。
除夜子星回，天孫滿月杯。詠歌麟趾合，簫管鳳雛來。歲炬常然桂，春盤預折梅。聖皇千萬壽，垂曉禦樓開。
窗戶潮頭雪，雲霞鏡裡天。島桐秋送雨，江艇暮搖煙。藕折蓮芽脆，茶挑茗眼鮮。還將歐冶劍，更淬若耶泉。
涼夜褰簾好，輕雲過月初。碧空河色淺，紅葉露聲虛。道阻天難問，機忘世易疏。不知雙翠鳳，棲棘復何如。
重門朝已啟，起坐聽車聲。要欲聞清佩，方將出戶迎。晚鐘鳴上苑，疏雨過春城。了自不相顧，臨堂空復情。
武德諒雍雍，由來掃寇戎。劍光揮作電，旗影列成虹。霧廓三邊靜，波澄四海同。睿圖今已盛，相共舞皇風。
忠義三朝許，威名四海聞。更乘歸魯詔，猶憶破胡勛。別路逢霜雨，行營對雪雲。明朝郭門外，長揖大將軍。
默默守吾道，望榮來替愁。吟詩應有罪，當路卻如讎。陸海儻難溺，九霄爭便休。敢言名譽出，天未白吾頭。
聯步趨丹陛，分曹限紫微。曉隨天仗入，暮惹禦香歸。白髮悲花落，青雲羡鳥飛。聖朝無闕事，自覺諫書稀。
接輿耽沖玄，伉儷亦真逸。傲然辭徵聘，耕績代祿秩。鳳歌誡文宣，龍德遂隱密。一遊峨嵋上，千載保靈術。
廣文到官舍，繫馬堂階下。醉則騎馬歸，頗遭官長罵。才名四十年，坐客寒無氈。賴有蘇司業，時時與酒錢。
宦途從不問，身事覺無差。華髮初生女，滄洲未有家。卻閒思洞穴，終老曠桑麻。別訪棲禪侶，相期語劫沙。
半夜發清洛，不知過石橋。雲增中嶽大，樹隱上陽遙。塹黑初沉月，河明欲認潮。孤村人尚夢，無處暫停橈。
綠草閉閒院，悄然花正開。新年人未去，戊日燕還來。雨地殘枯沫，燈窗積舊煤。歸田語不忘，樗散料非才。
勞君輟雅話，聽說事疆場。提筆從征虜，飛書始伏羌。河流辭馬嶺，節臥聽龍驤。孤負平生劍，空憐射鬥光。
二叟茅茨下，清晨飲濁醪。雨殘紅芍藥，風落紫櫻桃。巢燕啣泥疾，檐蟲掛網高。閒思春谷事，轉覺宦途勞。
踏得度溪灣，晨游暮不還。月明松影路，春滿杏花山。戲狖跳林末，高僧住石間。未肯離腰組，來此復何顏。
東西無定客，風雨未休時。憫默此中別，飄零何處期。青山違舊隱，白髮入新詩。歲歲迷津路，生涯漸可悲。
劍佩孫弘閣，戈鋋太尉營。重言虛有位，孤立竟無成。丘隴笳簫咽，池台歲月平。此恩何以報，歸處是柴荊。
憶見萌芽日，還憐合抱時。舊歡如夢想，物態暗還移。素艷今無幾，朱顏亦自衰。樹將人共老，何暇更悲絲。
晚霞聊自怡，初晴彌可喜。日晃百花色，風動千林翠。池魚躍不同，園鳥聲還異。寄言博通者，知予物外志。
回報隱居山，莫憂山興闌。求人顏色盡，知道性情寬。信譜彈琴誤，緣崖劚藥難。東皋亦自給，殊愧遠相安。
居在青門裡，台當千萬岑。下因岡助勢，上有樹交陰。陵遠根才近，空長畔可尋。新晴登嘯處，驚起宿枝禽。
老將明王識，臨終拜上公。告哀鄉路遠，助葬戍城空。素幔朱門裡，銘旌秋巷中。史官如不濫，獨傳說英雄。
遍覽古今集，都無秋雪詩。陽春先唱後，陰嶺未消時。草訝霜凝重，松疑鶴散遲。清光莫獨占，亦對白雲司。
南樓渚風起，樹杪見滄波。稍覺征帆上，蕭蕭暮雨多。沙洲殊未極，雲水更相和。欲問任公子，垂綸意若何。
懶成身病日，因醉臥多時。送客出谿少，讀書終卷遲。幽窗聞墜葉，晴景見游絲。早晚來收藥，門前有紫芝。
院梅發向尺，園鳥復成曲。落日遊南湖，果擲顏如玉。含情不得語，轉盼知所屬。惆悵未可歸，寧關須採籙。
誰能愁此別，到越會相逢。長憶雲門寺，門前千萬峰。石床埋積雪，山路倒枯松。莫學白道士，無人知去蹤。
萬里念江海，浩然天地秋。風高群木落，夜久數星流。鐘絶分宮漏，螢微隔禦溝。遙思洞庭上，葦露滴漁舟。
青圻連白浪，曉日渡南津。山疊陵陽樹，舟多建業人。煙霞高占寺，楓竹暗停神。如接玄暉集，江丞獨見親。
茗地曲隈回，野行多繚繞。向陽就中密，背澗差還少。遙盤雲髻慢，亂簇香篝小。何處好幽期，滿岩春露曉。
長門落景盡，洞房秋月明。玉階草露積，金屋網塵生。妾妒今應改，君恩惜未平。寄語臨邛客，何時作賦成。
躋險不自喧，出郊已清目。溪回日氣暖，徑轉山田熟。鳥雀依茅茨，藩籬帶松菊。如行武陵暮，欲問桃花宿。
飛舞北風涼，玉人歌玉堂。簾帷增曙色，珠翠發寒光。柳重絮微濕，梅繁花未香。茲辰賀豐歲，簫鼓宴梁王。
歌謡數百種，子夜最可憐。慷慨吐清音，明轉出天然。絲竹發歌響，假器揚清音。不知歌謡妙，聲勢出口心。
邊城多遠別，此去莫徒然。問禮知才子，登科及少年。出門看落日，驅馬向秋天。高价人爭重，行當早著鞭。
忽道仙翁至，幽人學拜迎。華簪窺瓮牖，珍味代藜羹。洗硯魚仍戲，移樽鳥不驚。蘭亭攀敘卻，會此越中營。
林居逢歲晏，遇物使情多。蘅茝不時與，芬榮奈汝何。更憐籬下菊，無如松上蘿。因依自有命，非是隔陽和。
渺渺楚江上，風旗搖去舟。馬歸雲夢晚，猿叫洞庭秋。別思滿南渡，鄉心生北樓。巴陵山水郡，應稱謝公游。
南遊何所為，一篋又空歸。守道安清世，無心換白衣。深溪猿共暮，絶頂客來稀。早晚還相見，論詩更及微。
敕勒金隤壁，陰山無歲華。帳外風飄雪，營前月照沙。羌兒吹玉管，胡姬踏錦花。卻笑江南客，梅落不歸家。
只衲一個衲，翠微歸舊岑。不知何歲月，即得到師心。徑繞千峰細，庵開亂木深。倘然雲外老，他日亦相尋。
錫影配瓶光，孤溪照草堂。水懸青石磴，鐘動白雲床。樹色含殘雨，河流帶夕陽。唯應無月夜，瞑目見他方。
蕭蕭風色暮，江頭人不行。村舂雨外急，鄰火夜深明。胡羯何多難，漁樵寄此生。中原有兄弟，萬里正含情。
托植經多稔，頃筐向盛時。枝條雖已故，情分不曾移。莫向階前老，還同鏡裡衰。更應憐墮葉，殘吹掛蟲絲。
軋軋復軋軋，更深門未關。心疼無所得，詩債若為還。露灑一鶴睡，鐘余萬象閒。慚將此時意，明日寄東山。
西望鄭先生，焚修在杳冥。幾番鬆骨朽，未換鬢根青。石闕涼調瑟，秋壇夜拜星。俗人應撫掌，閒處誦黃庭。
無事門多掩，陰階竹掃苔。勁風吹雪聚，渴鳥啄冰開。樹向寒山得，人從瀑布來。終期天目老，擎錫逐雲回。
梁山鎮地險，積石阻雲端。深谷下寥廓，層岩上鬱盤。飛梁架絶嶺，棧道接危巒。攬轡獨長息，方知斯路難。
漢文思賈傅，賈傅遂生還。今日又如此，送君非等閒。雲寒猶惜雪，燒猛似烹山。應笑無機者，騰騰天地間。
坐到三更盡，歸仍萬里賒。雪聲偏傍竹，寒夢不離家。曉角分殘漏，孤燈落碎花。二年隨驃騎，辛苦向天涯。
高高山頂寺，更有最高人。定起松鳴屋，吟圓月上身。雲藏三伏熱，水散百溪津。曾乞蘭花供，無書又過春。
春台臨永路，跂足望行子。片片雲觸峰，離離鳥渡水。叢林遠山上，霽景雜花裡。不見攜手人，下山采綠芷。
舉目傷蕪沒，何年此戰爭。歸人失舊裡，老將守孤城。廢戍山煙出，荒田野火行。獨憐溮水上，時亂亦能清。
吹角動行人，喧喧行人起。笳鳴馬嘶亂，爭渡金河水。日暮沙漠垂，戰聲煙塵裡。盡系名王頸，歸來報天子。
違拜旆旗前，松陰路半千。樓沖高雪會，驛閉亂雲眠。榜掛臨江省，名題赴宅筵。人求新蜀賦，應貴浣花箋。
師住天台久，長聞過石橋。晴峰見滄海，深洞徹丹霄。採藥霞衣濕，煎芝古鼎焦。念予無俗骨，頻與鶴書招。
遠戎兵壓境，遷客淚橫襟。烽堠驚秦塞，囚居困越吟。自憐牛馬走，未識犬羊心。一月無消息，西看日又沉。
至公平得意，自喜不因媒。榜入金門去，名從玉案來。歡情聽鳥語，笑眼對花開。若擬華筵賀，當期醉百杯。
三峰西面住，出見世人稀。老大誰相識，恓惶又獨歸。掃窗秋菌落，開篋夜蛾飛。若向雲中伴，還應着褐衣。
早花隨處發，春鳥異方啼。萬里清江上，三年落日低。畏人成小築，褊性合幽棲。門徑從榛草，無心走馬蹄。
宦遊三楚外，家在五陵原。涼夜多歸夢，秋風滿故園。北書無遠信，西候獨傷魂。空念青門別，慇勤岐路言。
咸陽城下宿，往事可悲思。未有謀身計，頻遷反正期。凍河孤棹澀，老樹疊巢危。莫問今行止，漂漂不自知。
能編似雲薄，橫絶清川口。缺處欲隨波，波中先置笱。投身入籠檻，自古難飛走。盡日水濱吟，慇勤謝漁叟。
茅屋住來久，山深不置門。草生垂井口，花發接籬根。入院將雛鳥，攀蘿抱子猿。曾逢異人說，風景似桃源。
春氣滿林香，春遊不可忘。落花吹欲盡，垂柳折還長。桑女淮南曲，金鞍塞北裝。行行小垂手，日暮渭川陽。
利名心未已，離別恨難休。為個文儒業，致多岐路愁。數花籬菊晚，片葉井梧秋。又決出門計，一尊期少留。
移土湖岸邊，一半和魚子。池中得春雨，點點活如蟻。一月便翠鱗，終年必赬尾。借問兩綬人，誰知種魚利。
遺民愛精舍，乘犢入青山。來署高陽裡，不遇白衣還。禮賢方化俗，聞風自款關。況子逸群士，棲息蓬蒿間。
寒到無妨睡，僧吟不廢禪。尚關經病鶴，猶濾欲枯泉。靜案貝多紙，閒爐波律煙。清譚兩三句，相向自翛然。
英掾柳家郎，離亭酒瓮香。折腰思漢北，隨傳過巴陽。江樹連官舍，山雲到臥床。知君歸夢積，去去劍川長。
山房霜氣晴，一宿遂平生。閤上見林影，月中聞澗聲。佛燈銷永夜，僧磬徹寒更。不學何居士，焚香為宦情。
明月有餘鑒，覊人殊未安。桂含秋樹晚，波入夜池寒。灼灼雲枝淨，光光草露團。所思迷所在，長望獨長嘆。
盡與貧為患，唯余即不然。四方無靜處，百口度荒年。白髮生閒事，新詩出數聯。時情竟如此，不免卻歸田。
春物行將老，懷君意詎堪。朱顏因酒強，白髮對花慚。日日思瓊樹，書書話玉潭。知同百口累，曷日辦抽簪。
野寺江天豁，山扉花竹幽。詩應有神助，吾得及春遊。徑石相縈帶，川雲自去留。禪枝宿眾鳥，漂轉暮歸愁。
婀娜當軒樹，莑茸倚蘭殿。葉艷九春華，香搖五明扇。餘花鳥弄盡，新葉蟲書遍。零落心自知，芳菲君不見。
汴河無景思，秋日又淒淒。地薄桑麻瘦，村貧屋舍低。早苗多間草，濁水半和泥。最是蕭條處，茅城驛向西。
月皎風泠泠，長門次掖庭。玉階聞墜葉，羅幌見飛螢。清露凝珠綴，流塵下翠屏。妾心君未察，愁嘆劇繁星。
仙教生為門，仙宗靜為根。持心若妄求，服食安足論。鏟惑有靈藥，餌真成本源。自當出塵網，馭鳳登崑崙。
亂後江邊寺，堪懷二律師。幾番新弟子，一樣舊威儀。院影連春竹，窗聲接雨池。共緣山水癖，久別共題詩。
折桂文如錦，分憂力若春。位高空倚命，詩妙古無人。有感禾爭熟，無私吏盡貧。野人如有幸，應得見陶鈞。
清溪路不遙，都尉每相招。落日休戎馬，秋風罷射鵰。朮花生野徑，柏實滿寒條。永夜依山府，禪心共寂寥。
夏滿律當清，無中景自生。移松不避遠，取石亦親行。經案離時少，繩床著處平。若將林下比，應只欠泉聲。
楚思入詩清，晨登峴山情。秋天水西寺，古木宛陵城。琴匣應將往，書車亦共行。吾知江太守，一顧重君名。
削去僧家事，南池便隱居。為憐松子壽，還卜道家書。藥院常無客，茶樽獨對余。有時招逸史，來飯野中蔬。
十室幾人在，千山空自多。路衢唯見哭，城市不聞歌。漂梗無安地，銜枚有荷戈。官軍未通蜀，吾道竟如何。
曉日早鶯啼，江城旅思迷。微官同寄傲，移疾阻招攜。遠水閭閻內，青山雉堞西。王孫莫久臥，春草欲萋萋。
隴樹塞風吹，遼城角幾枝。霜凝無暫歇，君貌莫應衰。萬里平沙際，一行邊雁移。那堪朔煙起，家信正相離。
何物隨身去，六經與一琴。辭家計已久，入谷住應深。偶坐僧同石，閒書葉滿林。業成須謁帝，無貯白雲心。
一自幽山別，相逢此寺中。高低俱出葉，深淺不分叢。野蝶難爭白，庭榴暗讓紅。誰憐芳最久，春露到秋風。
忽聞樵客語，暫慰野人心。幽徑芳蘭密，閒庭秀木深。麇麚來澗底，鳧鵠遍川潯。誰念滄溟上，歸歟起嘆音。
松山雲繚繞，萍路水分離。雲去有歸日，水分無合時。春芳役雙眼，春色柔四支。楊柳織別愁，千條萬條絲。
二子依公子，鷄鳴狗盜徒。青雲十上苦，白髮一莖無。風澀潮聲惡，天寒角韻孤。別離千萬里，何以慰榮枯。
禪扉倚石梯，雲濕雨淒淒。草色分松徑，泉聲咽稻畦。棹移灘鳥沒，鐘斷嶺猿啼。入夜花如雪，回舟憶剡溪。
三月重三日，千春續萬春。聖澤如東海，天文似北辰。荷葉珠盤淨，蓮花寶蓋新。陛下制萬國，臣作水心人。
邀歡空佇立，望美頻回顧。何時復采菱，江中密相遇。闢惡茱萸囊，延年菊花酒。與子結綢繆，丹心此何有。
莫說春闈事，清宵且共吟。頻年遺我輩，何日遇知音。逼曙天傾鬥，將寒葉墜林。無將簪紱意，只損壯夫心。
客子庖廚薄，江樓枕席清。衰年病只瘦，長夏想為情。滑憶雕胡飯，香聞錦帶羹。溜匙兼暖腹，誰欲致杯罌。
相逢唯道在，誰不共知貧。歸路分殘雨，停舟別故人。霜明松嶺曉，花暗竹房春。亦有棲閒意，何年可寄身。
江草暖初綠，雁行皆北飛。異鄉那久客，野鳥尚思歸。十載過如夢，素心應已違。行行家漸遠，更苦得書稀。
夜雲起河漢，朝雨灑高林。梧葉先風落，草蟲迎濕吟。簟涼扇恩薄，室靜琴思深。且喜炎前別，安能懷寸陰。
燕雀語相和，風池滿芰荷。可驚成事晚，殊喜得閒多。竹眾涼欺水，苔繁綠勝莎。無慚孤聖代，賦詠有詩歌。
遙想隋堤路，春天楚國情。白雲當海斷，青草隔淮生。雁起斜還直，潮回遠復平。萊蕪不可到，一醉送君行。
九月三十日，雨聲如別秋。無端滿階葉，共白幾人頭。點滴侵寒夢，蕭騷著淡愁。漁歌聽不唱，蓑濕棹回舟。
雲門秋卻入，微徑久無人。後夜中峰月，空林百衲身。寂寥寒磬盡，盥漱瀑泉新。履跡誰相見，松風掃石塵。
高居在幽嶺，人得見時稀。寫籙扃虛白，尋僧到翠微。掃壇星下宿，收藥雨中歸。從服小還後，自疑身解飛。
寒更玉漏催，曉色禦前開。泱漭雲陰積，氤氳風雪回。山知銀作瓮，宮見璧成台。欲驗豐年象，飄搖仙藻來。
縈迴楓葉岸，留滯木蘭橈。吳岫新經雨，江天正落潮。故人勞見愛，行客自無憀。若問前程事，孤雲入剡遙。
曉覺籠煙重，春深染雪輕。靜應留得蝶，繁欲不勝鶯。影亂晨飆急，香多夜雨晴。似將千萬恨，西北為卿卿。
驚風山半起，舟子忽停橈。岸荻吹先亂，灘聲落更跳。聽松今欲暮，過島或明朝。若盡平生趣，東浮看石橋。
王君上升處，信首古居前。皂樹即須朽，白龜應亦全。雲間猶一日，塵裡已千年。碧色壇如黛，時人誰可仙。
新樹低如帳，小台平似掌。六尺白藤床，一莖青竹杖。風飄竹皮落，苔印鶴跡上。幽境與誰同，閒人自來往。
送客身為客，思家愴別家。暫收雙眼淚，遙想五陵花。路遠徵車迥，山回劍閣斜。長安君到日，春色未應賒。
憶過巴陵歲，無人問去留。中宵滿湖月，獨自在僧樓。漁父真閒唱，靈均是謾愁。今來欲長往，誰借木蘭舟。
亂世歸山谷，征鼙喜不聞。詩書猶滿架，弟侄未為軍。山犬眠紅葉，樵童唱白雲。此心非此志，終擬致明君。
雪飛當夢蝶，風度幾驚人。半夜一窗曉，平明千樹春。花園應失路，白屋忽為鄰。散入仙廚裡，還如雲母塵。
江路與天連，風帆何淼然。遙林浪出沒，孤舫鳥聯翩。常愛千鈞重，深思萬事捐。報恩非徇祿，還逐賈人船。
十年離亂後，此去若為情。春晚香山綠，人稀豫水清。野陂看獨樹，關路逐殘鶯。前殿朝明主，應憐白髮生。
漢月生遼海，朣朧出半暉。合昏玄菟郡，中夜白登圍。暈落關山迥，光含霜霰微。將軍聽曉角，戰馬欲南歸。
此女骨為土，貞名不可移。精靈閟何處，蘋藻奠空祠。水石生異狀，杉松無病枝。我來方謝雨，延滯失歸期。
雨霜地如雪，松桂青參差。鶴警晨光上，步出南軒時。所遇各有適，我懷亦自怡。願言緘素封，昨夜夢瓊枝。
故人何處望，秋色滿江濆。入水溪蟲亂，過橋山路分。鶴歸松上月，僧入竹間雲。莫惜中宵磬，從教夢裡聞。
得道南山久，曾教四皓棋。閉門醫病鶴，倒篋養神龜。松際風長在，泉中草不衰。誰知茅屋裡，有路向峨嵋。
日午樹陰正，獨吟池上亭。靜看蜂教誨，閒想鶴儀形。法酒調神氣，清琴入性靈。浩然機已息，几杖復何銘。
子有新歲慶，獨此苦寒歸。夜叩竹林寺，山行雪滿衣。深爐正燃火，空齋共掩扉。還將一尊對，無言百事違。
一言感激士，三世義忠臣。破瓮嫌妨路，燒莊恥屬人。迥分遼海氣，閒踏洛陽塵。儻使權由我，還君白馬津。
曲渚颺輕舟，前溪釣晚流。雁翻蒲葉起，魚撥荇花游。金子懸湘柚，珠房折海榴。幽尋惜未已，清月半西樓。
日南椰子樹，香裊出風塵。叢生調木首，圓實檳榔身。玉房九霄露，碧葉四時春。不及涂林果，移根隨漢臣。
夕陽度西嶺，群壑倏已暝。松月生夜涼，風泉滿清聽。樵人歸欲盡，煙鳥棲初定。之子期宿來，孤琴候蘿徑。
整履步青蕪，荒庭日欲晡。芹泥隨燕觜，花蕊上蜂須。把酒從衣濕，吟詩信杖扶。敢論才見忌，實有醉如愚。
贊善賢相後，家藏名畫多。留心于繪素，得事在煙波。屬興同吟詠，成功更琢磨。愛予風雪句，幽絶寫漁蓑。
黯然何所為，相對但悲酸。季弟念離別，賢兄救急難。河流冰處盡，海路雪中寒。尚有南飛雁，知君不忍看。
地勝遺塵事，身閒念歲華。晚晴風過竹，深夜月當花。石亂知泉咽，苔荒任徑斜。陶然恃琴酒，忘卻在山家。
佳期曾不遠，甲第即南鄰。惠愛偏相及，經過豈厭頻。秋寒林葉動，夕霽月華新。莫話覊棲事，平原是主人。
柳巷向陂斜，回陽噪亂鴉。農桑子云業，書籍蔡邕家。暮葉初翻砌，寒池轉露沙。如何守儒行，寂寞過年華。
象弭插文犀，魚腸瑩鸊鵜。水聲分隴咽，馬色度關迷。曉幕胡沙慘，危烽漢月低。仍聞數騎將，更欲出遼西。
殊立本不偶，非唯今所難。無門閒共老，盡日泣相看。鳥畏聞鶗鴂，花慚背牡丹。何人知此計，覆議出長安。
年年耕與釣，鷗鳥已相依。砌長蒼苔厚，藤抽紫蔓肥。風鶯移樹囀，雨燕入樓飛。不覺春光暮，繞籬紅杏稀。
試上江樓望，初逢山雨晴。連空青嶂合，向晚白雲生。彼美要殊觀，蕭條見遠情。情來不可極，日暮水流清。
家貧相遠住，齋館入時稀。獨坐看書卷，閒行著褐衣。早蟬庭筍老，新雨徑莎肥。各離爭名地，無人見是非。
竹柏風雨過，蕭疏台殿涼。石渠寫奔溜，金剎照頽陽。鶴飛岩煙碧，鹿鳴澗草香。山僧引清梵，幡蓋繞迴廊。
高秋水村路，隔岸見人家。好是經霜葉，紅於帶露花。臨罾魚易得，就店酒難賒。吟興胡能盡，風清日又斜。
久游春草盡，還寄北船歸。沙鳥窺中食，江雲入淨衣。秦原山色近，楚寺磬聲微。見說翻經館，多聞似者稀。
一名兼一尉，未足是君伸。曆數為詩者，多來作諫臣。路翻平楚闊，草帶古淮新。天下雖雲大，同聲有幾人。
蜀國花已盡，越桃今已開。色疑瓊樹倚，香似玉京來。且賞同心處，那憂別葉催。佳人如擬詠，何必待寒梅。
身沒碧峰裡，門人改葬期。買山尋主遠，壘塔化人遲。鬼火穿空院，秋螢入素帷。黃昏溪路上，聞哭竺乾師。
細草綠汀洲，王孫耐薄游。年華初冠帶，文體舊弓裘。野渡花爭發，春塘水亂流。使君憐小阮，應念倚門愁。
年來私自問，何故不歸京。佩玉腰無力，看花眼不明。老慵難發遣，春病易滋生。賴有彈琴女，時時聽一聲。
名山何壯哉，玄覽一徘徊。禦路穿林轉，旌門倚石開。煙霞肘後發，河塞掌中來。不學蓬壺遠，經年猶未回。
何事長門閉，珠簾只自垂。月移深殿早，春向後宮遲。蕙草生閒地，梨花發舊枝。芳菲自恩幸，看著被風吹。
寶鏡凌曙開，含虛淨如水。獨懸秦台上，萬象清光裡。豈慮高鑒偏，但防流塵委。不知娉婷色，回照今何似。
星使下仙京，雲湖喜晝晴。更從探穴處，還作棹歌行。絲管荷風入，簾帷竹氣清。莫愁歸路遠，水月夜虛明。
彼此垂七十，相逢意若何。聖明殊未至，離亂更應多。澹泊門難到，從容日易過。餘生消息外，只合聽詩魔。
暮律移寒火，春宮長舊栽。葉生馳道側，花落鳳庭隈。烈士懷忠觸，鴻儒訪業來。何當赤墀下，疏干擬三台。
雷電不敢伐，鱗皴勢萬端。蠹依枯節死，蛇入朽根盤。影浸僧禪濕，聲吹鶴夢寒。尋常風雨夜，應有鬼神看。
崎嶇崖谷迷，寒雨暮成泥。征路出山頂，亂雲生馬蹄。望鄉程杳杳，懷遠思淒淒。欲識分麾重，孤城萬壑西。
含淚坐春宵，聞君欲度遼。綠池荷葉嫩，紅砌杏花嬌。曙月當窗滿，征雲出塞遙。畫樓終日閉，清管為誰調。
檐滴春膏絶，憑欄晚吹生。良朋在何處，高樹忽流鶯。游寺期應定，尋芳步已輕。新詩吟未穩，遲日又西傾。
我留安豹隱，君去學鵬摶。岐路分襟易，風雲促膝難。夕漲流波急，秋山落日寒。惟有思歸引，淒斷為君彈。
江上調玉琴，一弦清一心。泠泠七弦遍，萬木澄幽陰。能使江月白，又令江水深。始知梧桐枝，可以徽黃金。
三休尋磴道，九折步雲霓。瀍澗臨江北，郊原極海西。沙平瓜步出，樹遠綠楊低。南指晴天外，青峰是會稽。
江湖勞遍尋，只自長愁襟。到處慵開口，何人可話心。登樓得句遠，望月抒情深。卻憶山齋後，猿聲相伴吟。
山開江色上，孤賞去應遲。綠水迎吳榜，秋風入楚詞。猿清獨宿處，木落遠行時。見說東陽守，登樓為爾期。
地有招賢處，人傳樂善名。鶩池臨九達，龍岫對層城。桂月先秋冷，蘋風向晚清。鳳樓遙可見，彷彿玉簫聲。
黯黯閉宮殿，霏霏蔭薜蘿。曉峰眉上色，春水臉前波。古樹芳菲盡，扁舟離恨多。一叢斑竹夜，環珮響如何。
樂游原上望，望盡帝都春。始覺繁華地，應無不醉人。雲開雙闕麗，柳映九衢新。愛此頻來往，多閒逐此身。
潯陽阮咸宅，九派竹林前。花嶼高如浪，雲峰遠似天。江聲在南巷，海氣入東田。才子今朝去，風濤思渺然。
夢想青山寺，前年住此中。夜堂吹竹雨，春地落花風。舊句師曾見，清齋我亦同。浮生蹇莫問，辛苦未成功。
真僧上方界，山路正岩岩。地僻泉長冷，亭香草不凡。火田生白菌，煙岫老青杉。盡日唯山水，當知律行嚴。
蒼蒼松竹晚，一徑入荒祠。古樹風吹馬，虛廊日照旗。煙煤朝奠處，風雨夜歸時。寂寞東湖客，空看蔣帝碑。
一丘余枕石，三越爾懷鉛。離亭分鶴蓋，別岸指龍川。露下蟬聲斷，寒來雁影連。如何溝水上，淒斷聽離弦。
朝攜下楓浦，晚戴出煙艇。冒雪或平檐，聽泉時仄頂。飆移靄然色，波亂危如影。不識九衢塵，終年居下泂。
兵寇殘江墅，生涯盡蕩除。事堪煎桂玉，時莫倚詩書。暮狖啼空半，春山列雨余。舟中有新作，回寄示慵疏。
迢迢山上路，病客獨行遲。況此分手處，當君失意時。寒林遠路驛，晚燒過荒陂。別後空迴首，相逢未有期。
韓公國大賢，道德赫已聞。時出為陽山，爾區來趨奔。韓官遷掾曹，子隨至荊門。韓入為博士，崎嶇送歸輪。
一雨一番晴，山林冷落青。莫侵殘日噪，正在異鄉聽。孤館宿漳浦，扁舟離洞庭。年年當此際，那免鬢凋零。
歸來臥青山，常夢遊清都。漆園有傲吏，惠好在招呼。書幌神仙籙，畫屏山海圖。酌霞復對此，宛似入蓬壺。
新家浙江上，獨泛落潮歸。秋水照華髮，涼風生褐衣。柴門嘶馬少，藜杖拜人稀。惟有陶潛柳，蕭條對掩扉。
康樂寵詞客，清宵意無窮。徵文北山外，借月南樓中。千里愁並盡，一樽歡暫同。胡為戛楚琴，淅瀝起寒風。
山中氣色和，宸賞第中過。輦路披仙掌，帷宮拂帝蘿。泉臨香澗落，峰入翠雲多。無異登玄圃，東南望白河。
拙直余恆守，公方爾所存。同占朱鳥克，俱起小人言。立政思懸棒，謀身類觸藩。不能林下去，只戀府廷恩。
側疊萬古石，橫為白馬磯。亂流若電轉，舉棹揚珠輝。臨驛卷緹幕，升常接綉衣。情親不避馬，為我解霜威。
塵裡兼塵外，咸期此夕明。一年惟一度，長恐有雲生。露洗微埃盡，光濡是物清。朗吟看正好，惆悵又西傾。
飄泛經彭澤，扁舟思莫窮。無人秋浪晚，一岸蓼花風。鄉裡夢漸遠，交親書未通。今宵見圓月，難坐冷光中。
北陸冰初結，南宮漏更長。何勞卻睡草，不驗返魂香。月隱仙娥艷，風殘夢蝶揚。徒悲舊行跡，一夜玉階霜。
夜飲歸常晚，朝眠起更遲。舉頭中酒後，引手索茶時。拂枕青長袖，欹簪白接蘺。宿酲無興味，先是肺神知。
春霖閉門久，春色聚庭木。一夢辭舊山，四鄰有新哭。菰蒲生白水，風篁擢纖玉。為憶湖上翁，花時獨冥目。
青袍美少年，黃綬一神仙。微子城東面，梁王苑北邊。桃花色似馬，榆莢小於錢。單父聞相近，家書早為傳。
長老歸緣起，桃花憶舊岩。清晨雲抱石，深夜月籠杉。道具門人捧，齋糧谷鳥銜。餘生願依止，文字欲三緘。
日夕是西風，流光半已空。山光漸凝碧，樹葉即翻紅。學淺慚多士，秋成羡老農。誰憐信公道，不泣路岐中。
泬寥中秋夜，坐見如鈎月。始從西南升，又欲西南沒。全移河上影，暫透林間缺。縱待三五時，終為千里別。
臥冷無遠夢，聽秋酸別情。高枝低枝風，千葉萬葉聲。淺井不供飲，瘦田長廢耕。今交非古交，貧語聞皆輕。
歲豐仍節儉，時泰更銷兵。聖念長如此，何憂不太平。湛露浮堯酒，薰風起舜歌。願同堯舜意，所樂在人和。
君來乞詩別，聊與愴前程。九野未無事，少年何遠行。商雲盤翠險，秦甸下煙平。應見周南化，如今在雍京。
酒渴何方療，江波一掬清。瀉甌如練色，漱齒作泉聲。味帶他山雪，光含白露精。只應千古後，長稱伯倫情。
行行石頭岸，身事兩相違。舊國日邊遠，故人江上稀。水聲寒不盡，山色暮相依。惆悵未成語，數行鴉又飛。
鐘陵城外住，喻似玉沈泥。道直貧嫌殺，神清語亦低。雪深加酒債，春盡減詩題。記得曾邀宿，山茶獨自攜。
避暑得探幽，忘言遂久留。雲深窗失曙，松合徑先秋。響谷傳人語，鳴泉洗客愁。家山不在此，至此可歸休。
歸客愛鳴榔，南征憶舊鄉。江山追宋玉，雲雨憶荊王。醉裡宜城近，歌中郢路長。憐君從此去，日夕望三湘。
錫杖登高寺，香爐憶舊峰。偶來舟不繫，忽去鳥無蹤。豈要留離偈，寧勞動別容。與師俱是夢，夢裡暫相逢。
村晚驚風度，庭幽過雨沾。夕陽薰細草，江色映疏簾。書亂誰能帙，懷干可自添。時聞有餘論，未怪老夫潛。
匈奴屢不平，漢將欲縱橫。看雲方結陣，卻月始連營。潛軍渡馬邑，揚旆掩龍城。會勒燕然石，方傳車騎名。
寶劍不可得，相逢幾許難。今朝一度見，赤色照人寒。匣裡星文動，環邊月影殘。自然神鬼伏，無事莫空彈。
行人倦遊宦，秋草宿湖邊。露濕芙蓉渡，月明漁網船。寒機深竹裡，遠浪到門前。何處思鄉甚，歌聲聞採蓮。
春至衡陽雁，思歸塞路長。汀洲齊奮翼，霄漢共成行。雪盡翻風暖，寒收度月涼。直應到秋日，依舊返瀟湘。
一家相別意，不得不潸然。遠作南方客，初登上水船。岳鐘思冷夢，湘月少殘篇。便有歸來計，風波亦隔年。
花開亦花落，時節暗中遷。無計延春日，可能留少年。小叢初散蝶，高柳即聞蟬。繁艷歸何處，滿山啼杜鵑。
借問虎賁將，從軍凡幾年。殺人寶刀缺，走馬貂裘穿。山雨醒別酒，關雲迎渡船。謝君賢主將，豈忘輪台邊。
纏臂綉綸巾，貂裘窄稱身。射禽風助箭，走馬雪翻塵。金埒爭開道，香車為駐輪。翩翩不知處，傳是霍家親。
鳳樓紆睿幸，龍舸暢宸襟。歌舞平陽第，園亭沁水林。山花添聖酒，澗竹繞熏琴。願奉瑤池駕，千春侍德音。
山實號青欞，環岡次第生。外形堅綠殻，中味敵璚英。墮石樵兒拾，敲林宿鳥驚。亦應仙吏守，時取薦層城。
望幸紆千乘，登高自九重。台疑臨戲馬，殿似接疏龍。捧篋萸香遍，稱觴菊氣濃。更看仙鶴舞，來此慶時雍。
寒流萬派碧，南渡見煙光。人向隋宮近，山盤楚塞長。有村皆綠暗，無徑不紅芳。已帶傷春病，如何更異鄉。
白帝更聲盡，陽台曙色分。高峰寒上日，疊嶺宿霾雲。地坼江帆隱，天清木葉聞。荊扉對麋鹿，應共爾為群。
昭昭竹殿開，奕奕蘭宮啟。懿範隆丹掖，殊榮闢朱邸。六佾薦徽容，三簋陳芳醴。萬石覃貽厥，分珪崇祖禰。
峴北焚蛟浦，巴東射雉田。歲時宜楚俗，耆舊在襄川。憶昨經過處，離今二十年。因君訪生死，相識幾人全。
詔出未央宮，登壇近總戎。上公周太保，副相漢司空。弓抱關西月，旗翻渭北風。弟兄皆許國，天地荷成功。
雨過閒田地，重重落葉紅。翻思向春日，肯信有秋風。幾處隨流水，河邊亂暮空。只應松自立，而不與君同。
良人猶遠戍，耿耿夜閨空。繡戶流宵月，羅帷坐曉風。魂飛沙帳北，腸斷玉關中。尚自無消息，錦衾那得同。
大堤行樂處，車馬相馳突。歲歲春草生，踏青二三月。王孫挾珠彈，游女矜羅襪。攜手今莫同，江花為誰發。
舊雪逐泥沙，新雷發草芽。曉霜應傍鬢，夜雨莫催花。行矣前途晚，歸與故國賒。不勞報春盡，從此惜年華。
蟲歇紗窗靜，鴉散碧梧寒。稍驚朝珮動，猶傳清漏殘。亂珠凝燭淚，微紅上露盤。褰衣復理鬢，余潤拂芝蘭。
鷹至感風候，霜餘變林麓。孤帆帶日來，寒江轉沙曲。戍搖旗影動，津晚櫓聲促。月上彩霞收，漁歌遠相續。
遠事諸侯出，青山古晉城。連行麹水閣，獨入議中兵。夜雨新田濕，春風曙角鳴。人傳府公政，記室有參卿。
岩磴列雲旗，吾君訪道時。乾行萬物睹，日馭六龍遲。望遠回天顧，登高動睿詞。願因山作壽，長保會昌期。
久客怨長夜，西風吹雁聲。雲移河漢淺，月泛露華清。掩瑟獨凝思，緩歌空寄情。門前有歸路，迢遞洛陽城。
兩河兵已偃，處處見歸舟。日夜故人散，江皋芳樹秋。楚雲傷遠思，秦月憶佳游。名動春官籍，翩翩才少儔。
宿雨朝來歇，空山天氣清。盤雲雙鶴下，隔水一蟬鳴。古道黃花落，平蕪赤燒生。茂陵雖有病，猶得伴君行。
新鞭暗入庭，初長兩三莖。不是他山少，無如此地生。垂梢叢上出，柔葉籜間成。何用高唐峽，風枝掃月明。
雪下桂花稀，啼烏被彈歸。關水乘驢影，秦風帽帶垂。入鄉試萬里，無印自堪悲。卿卿忍相問，鏡中雙淚姿。
動春何限葉，撼曉幾多枝。解有相思否，應無不舞時。絮飛藏皓蝶，帶弱露黃鸝。傾國宜通體，誰來獨賞眉。
玉女洗頭盆，孤高不可言。瀑流蓮岳頂，河注華山根。絶雀林藏鶻，無人境有猿。秋蟾才過雨，石上古松門。
一桃復一李，井上占年芳。笑處如臨鏡，窺時不隱牆。敢言西子短，誰覺宓妃長。珠玉終相類，同名作夜光。
南樓送郢客，西郭見荊門。鳧鵠下寒渚，牛羊歸遠村。蘭舟倚行棹，桂酒掩余尊。重此一留宿，前村煙水昏。
懷中天子書，腰下使君魚。瀑布和雲落，仙都與世疏。遠程兼水陸，半歲在舟車。相送難相別，南風入夏初。
亂山秋木穴，裡有靈蛇藏。鐵錫掛臨海，石樓聞異香。出塵頭未白，入定衲凝霜。莫話五湖事，令人心欲狂。
閒齋深夜靜，獨坐又閒行。密樹月籠影，疏籬水隔聲。斷猿時叫谷，棲鳥每搖檉。寂寞求名士，誰知此夕情。
桃花春水漲，之子忽乘流。峴首辭蛟浦，江中問鶴樓。贈君青竹杖，送爾白蘋洲。應是神仙子，相期汗漫遊。
珍重還京使，慇勤話故人。別離長掛夢，寵祿不關身。趣向今成道，聲華舊絶塵。莫嗟客鬢老，詩句逐時新。
知君漢陽住，煙樹遠重重。歸使雨中發，寄書燈下封。同時買江塢，今日別雲松。欲問新移處，青蘿最北峰。
九日應愁思，經時冒險艱。不眠持漢節，何路出巴山。小驛香醪嫩，重岩細菊斑。遙知簇鞍馬，迴首白雲間。
尚覺王孫貴，豪家意頗濃。屏開金孔雀，褥隱綉芙蓉。且食雙魚美，誰看異味重。門闌多喜色，女婿近乘龍。
初歲開韶月，田家喜載陽。晚晴搖水態，遲景蕩山光。浦淨漁舟遠，花飛樵路香。自然成野趣，都使俗情忘。
山寺臨池水，春愁望遠生。蹋橋逢鶴起，尋竹值泉橫。新柳絲猶短，輕蘋葉未成。還如虎溪上，日暮伴僧行。
絶壁臨巨川，連峰勢相向。亂石流洑間，回波自成浪。但驚群木秀，莫測精靈狀。更聽猿夜啼，憂心醉江上。
南湖秋月白，王宰夜相邀。錦帳郎官醉，羅衣舞女嬌。笛聲喧沔鄂，歌曲上雲霄。別後空愁我，相思一水遙。
湖裡尋君去，樵風往返吹。樹喧巢鳥出，路細葑田移。漚苧成魚網，枯根是酒卮。老年唯自適，生事任群兒。
沉冥眾所遺，咫尺絶佳期。始覺衡門下，翛然太古時。鷄聲共鄰巷，燭影隔茅茨。坐惜牛羊徑，芳蓀白露滋。
得道雲林久，年深暫一歸。出山逢世亂，乞食覺人稀。半偈初傳法，中峰又掩扉。愛憎應不染，塵俗自依依。
盛才傾世重，清論滿朝歸。作隼他年計，為鴛此日飛。比肩移日近，抗首出郊畿。為報清漳水，分明照錦衣。
家世朱門貴，官資粉署優。今為百里長，應好五峰游。柳影連彭澤，湖光接庾樓。承明須再入，官滿莫淹留。
永日無他念，孤清吏隱心。竹聲並雪碎，溪色共煙深。數息閒憑幾，緣情默寄琴。誰知同寂寞，相與結知音。
遊豫停仙蹕，登臨對晚晴。川鳧連倒影，岩鳥應虛聲。野奏風成曲，山居雲作纓。今朝丘壑上，高興小蓬瀛。
仲言多麗藻，晚水獨芙蓉。梁苑仍秋過，仁祠又夜逢。回林通暗竹，去雨帶寒鐘。原向空門裡，修持比晝龍。
蝸舍映平湖，皤然一魯儒。唯將酒作聖，不厭谷名愚。兵法窺黃石，天官辨白榆。行看軟輪起，未可號潛夫。
至人無滯跡，謁帝復思玄。魏闕辭花綬，春山有杏田。紫霞開別酒，黃鶴舞離弦。今夜思君夢，遙遙入洞天。
重門啟曙關，一葉報秋還。露井桐柯濕，風庭鶴翅閒。忘情簪白筆，假夢入青山。惆悵只應此，難裁語默間。
晚年唯好靜，萬事不關心。自顧無長策，空知返舊林。松風吹解帶，山月照彈琴。君問窮通理，漁歌入浦深。
夜坐擁腫亭，晝登崔巍岑。日窺萬峰首，月見雙泉心。鬆氣清耳目，竹氛碧衣襟。佇想琅玕字，數聽枯槁吟。
江北有大洲，洲上堪力耕。此中宜五穀，不及西陽城。城畔多野桑，城中多古荒。衣食可力求，此外何所望。
冶艷出神仙，歌聲勝管弦。詞輕白紵曲，歌遏碧雲天。未擬生裴秀，如何乞鄭玄。不堪金谷水，橫過墜樓前。
秦王按劍怒，發卒戍龍沙。雄圖尚未畢，海內已紛拏。黃塵暗天起，白日斂精華。唯見長城外，殭屍如亂麻。
侍臣朝謁罷，戚裡自相過。落日青絲騎，春風白紵歌。恩承三殿近，獵向五陵多。歸路南橋望，垂楊拂細波。
憶昔永嘉際，中原板蕩年。衣冠墜塗炭，輿輅染腥膻。國勢多危厄，宗人苦播遷。南來頻灑淚，渴驥每思泉。
承家居闕下，避世出關東。有酒劉伶醉，無兒伯道窮。新詩吟閣賞，舊業釣台空。雨雪還相訪，心懷與我同。
春蘭方可採，此去葉初齊。函谷鶯聲裡，秦山馬首西。庭闈新柏署，門館舊桃蹊。春色長安道，相隨入禁閨。
大夏資輕策，全溪贈所思。靜憐穿樹遠，滑想過苔遲。鶴怨朝還望，僧閒暮有期。風流真底事，常欲傍清羸。
相別何容易，相逢便歲年。客來嫌路遠，誰得到君邊。岳色鳥啼裡，鐘聲竹影前。只應訪支遁，時得話詩篇。
皎潔曹溪月，嵯峨七寶林。空傳智藥記，豈見祖禪心。信衣非苧麻，白雲無知音。大哉雙峰溪，萬古青沈沈。
平生苦節同，旦夕會原東。掩卷斜陽裡，看山落木中。星霜今欲老，江海業全空。近日文場內，因君起古風。
簾低曉露濕，簾卷鶯聲急。欲起把箜篌，如凝彩弦澀。孤眠愁不轉，點淚聲相及。淨掃階上花，風來更吹入。
德配程休甫，名高魯季姜。寵榮蒼玉珮，宴夢郁金堂。白日期偕老，幽泉忽悼亡。國風猶在詠，江漢近南陽。
野哉漢陰叟，好古遂忘機。抱瓮誠亦勤，守樸全道微。子貢初不達，聽言識其非。已為風波人，恍惘失所依。
殿宇半隳摧，門臨野水開。雲凝何代樹，草蔽此時台。繞塔堆黃葉，沿階積綠苔。踟躕日將暮，棲鳥入巢來。
白石路重重，縈紆勢忽窮。孤峰擎像閣，萬木蔽星空。世論隨時變，禪懷歷劫同。良宵正冥目，海日上窗紅。
百門坡上住，石屋兩三間。日月難教老，妻兒乞與閒。仙經揀客問，藥債煮金還。何計能相訪，終身得在山。
武檐獨蒼然，墳山下玉泉。鱉靈時共盡，龍女事同遷。松柏銜哀處，幡花種福田。詎知留鏡石，長與法輪圓。
天朝闢書下，風憲取才難。更謁麒麟殿，重簪獬豸冠。月明湘水夜，霜重桂林寒。別後頭堪白，時時鏡裡看。
春鳩與百舌，音響詎同年。如何一時語，俱得春風憐。猶知化工意，當春不生蟬。免教爭叫噪，沸渭桃花前。
退食高樓上，湖山向晚晴。桐花落萬井，月影出重城。水竹涼風起，簾幃暑氣清。蕭蕭獨無事，因見蒞人情。
舊托松心契，新交竹使符。行年同甲子，筋力羡丁夫。別後詩成帙，攜來酒滿壺。今朝停五馬，不獨為羅敷。
他皆恃勛貴，君獨愛詩玄。終日秋光裡，無人竹影邊。東樓生倚月，北固積吟煙。聞說鴛行裡，多才復少年。
萬里春應盡，三江雁亦稀。連天漢水廣，孤客郢城歸。鄖國稻苗秀，楚人菰米肥。懸知倚門望，遙識老萊衣。
門外報春榜，喜君天子知。舊愁渾似雪，見日總消時。塔下牡丹氣，江頭楊柳絲。風光若有分，無處不相宜。
錦裡開芳宴，蘭缸艷早年。縟彩遙分地，繁光遠綴天。接漢疑星落，依樓似月懸。別有千金笑，來映九枝前。
令節逢煙雨，園亭但掩關。佳人宿妝薄，芳樹彩繩閒。歸思偏消酒，春寒為近山。花枝不可見，別恨灞陵間。
萬古巴丘戍，平湖此望長。問人何淼淼，愁暮更蒼蒼。疊浪浮元氣，中流沒太陽。孤舟有歸客，早晚達瀟湘。
千里訪靈奇，山資亦相隨。葉舟過鶴市，花漏宿龍池。峰頂應閒散，人間足別離。白雲將世事，吾見爾心知。
細聲頻斷續，審聽亦難分。彷彿應移處，從容卻不聞。蘭棲朝咽露，樹隱暝吟雲。莫遣鄉愁起，吾懷只是君。
衰病已經年，西峰望楚天。風光欺鬢髮，秋色換山川。寂寞浮雲外，支離漢水邊。平生故人遠，君去話潸然。
竹裡過紅橋，花間藉綠苗。池涼醒別酒，山翠拂行鑣。鳳去妝樓閉，鳧飛葉縣遙。不逢秦女在，何處聽吹簫。
漢月生遼海，曈曨出半暉。合昏玄兔郡，中夜白登圍。暈落關山迥，光含霜霰微。將軍聽曉角，戰馬欲南歸。
卻接良宵坐，明河幾轉流。安禪逢小暑，抱疾入高秋。靜室聞玄理，深山可白頭。朝朝獻林果，亦欲學獼猴。
朦朧南溟月，洶湧出雲濤。下射長鯨眼，遙分玉兔毫。勢來牛斗動，路越宵冥高。竟夕瞻光影，昂頭把白醪。
白馬雜金飾，言從雕輦回。粉香隨笑度，鬢態伴愁來。遠水斜如剪，青莎綠似裁。所恨章華日，冉冉下層台。
世上求真客，天台去不還。傳聞有仙要，夢寐在茲山。朱闕青霞斷，瑤堂紫月閒。何時枉飛鶴，笙吹接人間。
佐棘竟誰同，因思證聖中。事雖忘顯報，理合有陰功。官序詵枝老，幽塵范甑空。幾時潘好禮，重與話清風。
曾當一面戰，頻出九重圍。但見爭鋒處，長鬚得勝歸。雪沾旗尾落，風斷節毛稀。豈要銘燕石，平生重武威。
兒扶猶杖策，臥病一秋強。白髮少新洗，寒衣寬總長。故人憂見及，此別淚相忘。各逐萍流轉，來書細作行。
我家南渡頭，慣習野人舟。日夕弄清淺，林湍逆上流。山河據形勝，天地生豪酋。君意在利往，知音期自投。
然諾竟如何，諸侯見重多。高房度江雨，經月長寒莎。道本同騷雅，書曾到薜蘿。相尋未相見，危閣望滄波。
鸞鏡無由照，蛾眉豈忍看。不知愁發換，空見隱龍蟠。那愜紅顏改，偏傷白日殘。今朝窺玉匣，雙淚落闌干。
清明千萬家，處處是年華。榆柳芳辰火，梧桐今日花。祭祠結雲綺，游陌擁香車。惆悵田郎去，原回煙樹斜。
巫山十二峰，皆在碧虛中。回合雲藏日，霏微雨帶風。猿聲寒過水，樹色暮連空。愁向高唐望，清秋見楚宮。
萬花明曲水，車馬動秦川。此日不得意，青春徒少年。晴沙下鷗鷺，幽沚生蘭荃。向晚積歸念，江湖心渺然。
不分君恩斷，新妝視鏡中。容華尚春日，嬌愛已秋風。枕席臨窗曉，幃屏向月空。年年後庭樹，榮落在深宮。
仙去逍遙境，詩留窈窕章。春歸金屋少，夜入壽宮長。鳳引曾辭輦，蠶休昔採桑。陰靈何處感，沙麓月無光。
斑鬢今為別，紅顏昨共游。年年春不待，處處酒相留。駐馬西橋上，回車南陌頭。故人從此隔，風月坐悠悠。
妖烽昨日靜，故里近嵩丘。楚月搖歸夢，江楓見早秋。鄉心無遠道，北信減離憂。禪子還無事，辭君買沃州。
每思聞淨話，雨夜對禪床。未得重相見，秋燈照影堂。孤雲終負約，薄宦轉堪傷。夢繞長松塔，遙焚一炷香。
渡口樹冥冥，南山漸隱青。漁舟歸舊浦，鷗鳥宿前汀。靜榻懸燈坐，閒門對浪扃。相思頻到此，幾番醉還醒。
奼女矜容色，為花不讓春。既爭芳意早，誰待物華真。葉作參差發，枝從點綴新。自然無限態，長在艷陽晨。
性與才俱拙，名場跡甚微。久居顏亦厚，獨立事多非。刻骨搜新句，無人憫白衣。明時自堪戀，不是不知機。
不知香積寺，數里入雲峰。古木無人徑，深山何處鐘。泉聲咽危石，日色冷青松。薄暮空潭曲，安禪製毒龍。
暝從石門宿，搖落四岩空。潭月漾山足，天河瀉澗中。杉松寒似雨，猿鳥夕驚風。獨臥不成寐，蒼然想謝公。
澄心坐清境，虛白生林端。夜靜笑聲出，月明松影寒。絳霞封藥灶，碧竇濺齋壇。海樹幾回老，先生棋未殘。
忘機室亦空，禪與沃州同。唯有半庭竹，能生竟日風。思山海月上，出定印香終。繼後傳衣者，還須立雪中。
閒琴開旅思，清夜有愁心。圓月正當戶，微風猶在林。蒼茫孤亭上，歷亂多秋音。言念待明發，東山幽意深。
正下搜賢詔，多君獨避名。客來當意愜，花發遇歌成。樂地留高趣，權門讓後生。東方禦閒駟，園外好同行。
高秋今夜月，皓色正蒼蒼。遠水澄如練，孤鴻迥帶霜。旅人方積思，繁宿稍沉光。朱檻叨陪賞，尤宜清漏長。
寒仗丹旄引，陰堂白日違。暗燈明象物，畫水濕靈衣。羽化淮王去，仙迎太子歸。空餘燕銜士，朝夕向陵飛。
修徑投幽隱，輕裘怯暮寒。閒僧能解榻，倦客得休鞍。白雨鳴山麓，青燈語夜闌。明朝梯石路，更仗筍輿安。
清秋多暇日，況乃是夫君。習靜通仙事，書空閲篆文。劍飛終上漢，鶴夢不離雲。無限煙霄路，何嗟跡未分。
緩轡逾雙劍，行行躡石棱。作千尋壁壘，為萬祀依憑。道德雖無取，江山粗可矜。回看城闕路，雲疊樹層層。
不負人間累，棲身任所從。灰心聞密行，菜色見羸容。幻世方同悟，深居願繼蹤。孤雲與禪誦，到後在何峰。
與君嘗此志，因物復知心。遺我龍鍾節，非無玳瑁簪。幽素宜相重，雕華豈所任。為君安首飾，懷此代兼金。
羡子去東周，行行非旅遊。煙霄有兄弟，事業盡曹劉。洛水清奔夏，嵩雲白入秋。來年遂鵬化，一舉上瀛洲。
利劍太堅操，何妨拔一毛。冤深陸機霧，憤積伍員濤。直道非無驗，明時不錄勞。誰當青史上，卒為顯詞褒。
危行危言者，從天落海涯。如斯為遠客，始是好男兒。瘴雜交州雨，犀揩馬援碑。不知千萬里，誰復識辛毗。
握筆題詩易，荷戈征戍難。慣從鴛被暖，怯向雁門寒。瘦盡寬衣帶，啼多漬枕檀。試留青黛著，回日畫眉看。
明月照前除，煙華蕙蘭濕。清風行處來，白露寒蟬急。美人情易傷，暗上紅樓立。欲言無處言，但向姮娥泣。
十年白雲士，一卷紫芝書。來結崆峒侶，還期縹緲居。霞冠遺彩翠，月帔上空虛。寄謝泉根水，清泠閒有餘。
出豫垂佳節，憑高陟梵宮。皇心滿塵界，佛跡現虛空。日月宜長壽，天人得大通。喜聞題寶偈，受記莫由同。
三千護塞兒，獨自滯邊陲。老向二毛見，秋從一葉知。地寒鄉思苦，天暮角聲悲。卻被交親笑，封侯未有期。
利劍不可近，美人不可親。利劍近傷手，美人近傷身。道險不在廣，十步能摧輪。情愛不在多，一夕能傷神。
聞道清明近，春闈向夕闌。行遊晝不厭，風物夜宜看。鬥柄更初轉，梅香暗裡殘。無勞秉華燭，晴月在南端。
南國多佳人，莫若大堤女。玉床翠羽帳，寶襪蓮花距。魂處自目成，色授開心許。迢迢不可見，日暮空愁予。
所思在建業，欲往大江深。日夕望京口，煙波愁我心。心馳茅山洞，目極楓樹林。不見少微星，星霜勞夜吟。
寧因不得志，寂寞本相宜。冥目冥心坐，花開花落時。數畦蔬甲出，半夢鳥聲移。只恐龍樓吏，歸山又見違。
寺門山水際，清淺照孱顏。客棹晚維岸，僧房猶掩關。日華穿竹靜，雲影過階閒。箕踞一長嘯，忘懷物我間。
無限寒雲色，蒼茫淺更深。從龍如有瑞，捧日不成陰。積翠全低嶺，虛明半出林。帝鄉遙在目，鐵馬又駸駸。
玉壺系青絲，沽酒來何遲。山花向我笑，正好銜杯時。晚酌東窗下，流鶯復在茲。春風與醉客，今日乃相宜。
孔雀眠高閣，櫻桃拂短檐。畫明金冉冉，箏語玉纖纖。細雨無妨燭，輕寒不隔簾。欲將紅錦段，因夢寄江淹。
輕舸趣不已，東風吹綠蘋。欲看梅市雪，知賞柳家春。別意傾吳醑，芳聲動越人。山陰三月會，內史得嘉賓。
露白菊氛氳，西樓盛襲文。玉筵秋令節，金鉞漢元勛。說劍風生座，抽琴鶴繞雲。謏儒無以答，願得備前軍。
行役留三楚，思歸又一春。自疑冠下發，聊此鏡中人。機息知名誤，形衰恨道貧。空將舊泉石，長與夢相親。
切切夜閨冷，微微孤燭然。玉盤紅淚滴，金燼彩光圓。暖手縫輕素，嚬蛾續斷弦。相思咽不語，回向錦屏眠。
嘆息不相見，紅顏今白頭。重為西候別，方起北風愁。六月胡天冷，雙城汾水流。盧諶即故吏，還復向并州。
擾擾一京塵，何門是了因。萬重千疊嶂，一去不來人。鳥道春殘雪，蘿龕晝定身。寥寥石窗外，天籟動衣巾。
楊柳縈橋綠，玫瑰拂地紅。綉衫金騕袤，花髻玉瓏璁。宿雨香潛潤，春流水暗通。畫樓初夢斷，晴日照湘風。
九經通大義，內典自應精。簾冷連松影，苔深減履聲。相逢幸此日，相失恐來生。覺路何門去，師須引我行。
結宇依青嶂，開軒對翠疇。樹交花雨色，溪合水重流。竹徑春來掃，蘭樽夜不收。逍遙自得意，鼓腹醉中游。
亂離吾道在，不覺到清時。得句下雪岳，送君登玉墀。冷驚蟬韻斷，涼觸火雲隳。倘遇南來使，無忘問所之。
爽氣遍搜空，難堪倚望中。孤煙愁落日，高木病西風。山寂樵聲出，露涼蟬思窮。此時塵外事，幽默幾人同。
牽弋辭重海，觸網去層巒。戢翼雕籠際，延思彩霞端。慕侶朝聲切，離群夜影寒。能言殊可貴，相助憶長安。
西掖馳名久，東陽出守時。江山婺女分，風月隱侯詩。別恨雙溪急，留歡五馬遲。回舟映沙嶼，未遠剩相思。
浪高風力大，掛席亦言遲。及到堪憂處，爭如未濟時。魚龍侵莫測，雷雨動須疑。此際情無賴，何門寄所思。
茲地五湖鄰，艱哉萬里人。驚飆翻是托，危浪亦相因。宣室才華子，金閨諷議臣。承明有三入，去去速歸輪。
松窗楸局穩，相顧思皆凝。幾局賭山果，一先饒海僧。覆圖聞夜雨，下子對秋燈。何日無覊束，期君向杜陵。
獨向山中見，今朝又別離。一心無掛住，萬里獨何之。到處絶煙火，逢人話古時。此行無弟子，白犬自相隨。
南見青山道，依然去國時。已甘長避地，誰料有還期。雨霽殘陽薄，人愁獨望遲。空殘華髮在，前事不堪思。
我非好鵝癖，爾乏鳴雁姿。安得免沸鼎，澹然游清池。見生不忍食，深情固在斯。能自遠飛去，無念稻粱為。
莫以手中瓊，言邀世上名。莫以山中跡，久向人間行。松柏有霜操，風泉無俗聲。應憐枯朽質，驚此別離情。
零雨慰斯人，齋心薦綠蘋。山風簫鼓響，如祭敬亭神。積潤通千里，推誠尊一卮。回飆經畫壁，忽似偃雲旗。
去住知何處，空將一劍行。殺人雖取次，為事愛公平。戟立嗔髭鬢，星流忿眼睛。曉來湘市說，拂曙別遼城。
拜書辭玉帳，萬里劍關長。新馬杏花色，綠袍春草香。一身朝玉陛，幾日過銅梁。莫戀爐邊醉，仙宮待侍郎。
情人南楚別，復詠在原詩。忽此嗟岐路，還令泣素絲。風波朝夕遠，音信往來遲。好去扁舟客，青雲何處期。
鄉井從離別，窮邊觸目愁。生人居外地，塞雪下中秋。雁舉之衡翅，河穿入虜流。將軍心莫苦，向此取封侯。
南宮夙拜罷，東道晝游初。飲餞傾冠蓋，傳呼問裡閭。樹悲懸劍所，溪想釣璜餘。明發輝光至，增榮駟馬車。
紆餘帶星渚，窈窕架天潯。空因壯士見，還共美人沉。逸照含良玉，神花藻瑞金。獨留長劍彩，終負昔賢心。
臧叟隱中壑，垂綸心浩然。文王感昔夢，授政道斯全。一遵無為術，三載淳化宣。功成遂不處，遁跡符沖玄。
我行之數萬，愁緒百重思。那教六尺影，獨步五天陲。上將可陵師，匹士志難移。如論惜短命，何得滿長祇。
庭果色如丹，相思夕照殘。雲邊踏燒去，月下把書看。澗水仙居共，窗風漆樹寒。吾君方側席，未可便懷安。
寂寂閉層城，悠悠此夜情。早涼過鬢髮，秋思入柴荊。嚴子多高趣，盧公有盛名。還如杜陵下，暫拂蔣元卿。
今年華鬢色，半在故人中。欲寫無窮恨，先期一醉同。綠叢猶覆雪，紅萼已凋風。莫負歸山契，君看陌上蓬。
采采應緣白，鑽心不為名。掌中猶可重，手下莫言輕。有對唯求敵，無私直任爭。君看一擲後，當取擅場聲。
塞外欲紛紜，雌雄猶未分。明堂占氣色，華蓋辨星文。二月河魁將，三千太乙軍。丈夫皆有志，會見立功勛。
食飽拂枕臥，睡足起閒吟。淺酌一杯酒，緩彈數弄琴。既可暢情性，亦足傲光陰。誰知利名盡，無復長安心。
崖巘萬尋懸，居高敞禦筵。行戈疑駐日，步輦若登天。城闕霧中近，關河雲外連。謬陪登岱駕，欣奉濟汾篇。
粉洞二十里，當中幽客行。片時迷鹿跡，寸步隔人聲。以杖探虛翠，將襟惹薄明。經時未過得，恐是入層城。
茫茫驅一馬，自嘆又何之。出郭見山處，待船逢雨時。曉鷄鳴野店，寒葉墮秋枝。寂寞前程去，閒吟欲共誰。
嶽立鎮南楚，雄名天下聞。五峰高閡日，九疊翠連雲。夏谷雪猶在，陰岩晝不分。唯應嵩與華，清峻得為群。
歲晚齋居寂，情人動我思。每因一尊酒，重和百篇詩。月冷猿啼慘，天高雁去遲。夜郎流落久，何日是歸期。
蒼翠霾高雪，西峰鳥外看。久披山衲壞，孤坐石床寒。盥手水泉滴，燃燈夜燒殘。終期老雲嶠，煮藥伴中餐。
新蓮映多浦，迢遞綠塘東。靜影搖波日，寒香映水風。金塵飄落蕊，玉露洗殘紅。看著余芳少，無人問的中。
名家宰名邑，將謂屈鋒鋩。直是難蘇俗，能消不下堂。冰痕生硯水，柳影透琴床。何必稱瀟灑，獨為詩酒狂。
九天宮上聖，降世共昭回。萬匯須亭毓，群仙送下來。承乾當否極，庶事盡康哉。只有羲軒比，其餘不可陪。
磧露黃雲下，凝寒鼓不鳴。戰須移死地，軍諱殺降兵。印馬秋遮虜，蒸沙夜築城。舊鄉歸不得，都尉負功名。
自昔聞銅柱，行來向一年。不知林邑地，猶隔道明天。雨露何時及，京華若個邊。思君無限淚，堪作日南泉。
越國臨滄海，芳洲復暮晴。湖通諸浦白，日隱亂峰明。野宿多無定，閒游免有情。天台聞不遠，終到石橋行。
眼看過半百，早晚掃岩扉。白首誰能住，青山自不歸。百千萬劫障，四十九年非。會擬抽身去，當風斗擻衣。
邦君采菊地，近接旅人居。一命招衰疾，清光照裡閭。去官慚比謝，下榻貴同徐。莫怪沙邊倒，偏沾杯酌餘。
終歲不得意，春風今復來。自憐蓬鬢改，羞見梨花開。西掖誠可戀，南山思早回。園廬幸接近，相與歸蒿萊。
行旅本同愁，黔吳復阻修。半年方中路，窮節到孤舟。夕靄垂陰野，晨光動積流。家山一夜夢，便是昔年游。
湖上收宿雨。故國思如此，若為天外心。東屯滄海闊，南讓洞庭寬。翠粒照晴露。銀花垂院榜，翠羽撼縧鈴。
萬里無人見，眾情難與論。思君常入夢，同鵲屢驚魂。孤寢紅羅帳，雙啼玉箸痕。妾心甘自保，豈復暫忘恩。
無機還得罪，直道不傷情。微雨昏山色，疏籠閉鶴聲。閒居多野客，高枕見江城。門外長溪水，憐君又濯纓。
槐陰歇鞍馬，柳絮惹衣巾。日晚獨歸路，春深多思人。去家才百里，為客只三旬。已念紗窗下，應生寶瑟塵。
賤子何人記，迷芳著處家。竹風連野色，江沫擁春沙。種藥扶衰病，吟詩解嘆嗟。似聞胡騎走，失喜問京華。
達士心無滯，他鄉總是家。問經翻貝葉，論法指蓮花。欲契真空義，先開智慧芽。不知飛錫後，何外是恆沙。
勝致通幽感，靈泉有虎掊。爪抬山脈斷，掌托石心拗。竹藹疑相近，松陰蓋亦交。轉令棲遁者，真境逾難拋。
落日下林阪，撫襟睇前蹤。輕澌流回浦，殘雪明高峰。仰視天宇曠，俯登雲樹重。聊當問真界，昨夜西巒鐘。
豈知偕老重，垂老絶良姻。郗氏誠難負，朱家自愧貧。綻衣留欲故，織錦罷經春。何況蘼蕪綠，空山不見人。
去歲投荒客，今春肆眚歸。律通幽谷暖，盆舉太陽輝。喜氣迎冤氣，青衣報白衣。還將合浦葉，俱向洛城飛。
一第時難得，歸期日已過。相看玄鬢少，共憶白雲多。楚闊天垂草，吳空月上波。無人不有遇，之子獨狂歌。
入門如洞府，花木與時稀。夜坐山當戶，秋吟葉滿衣。犬隨童子出，鳥避俗人飛。至藥應將熟，年年火氣微。
重陽乘令序，四野開晴色。日月數初並，乾坤聖登極。菊黃迎酒泛，松翠凌霜直。游海難為深，負山徒倦力。
精思莫知日，意靜如空虛。三鳥自來去，九光遙卷舒。新池近天井，玉宇停雲車。余亦苦山路，洗心祈道書。
舊寵昭陽裡，尋仙此最稀。名初出宮籍，身未稱霞衣。已別歌舞貴，長隨鸞鶴飛。中官看入洞，空駕玉輪歸。
鄠郊陪野步，早歲偶因詩。自後吟新句，長愁減舊知。靜燈微落燼，寒硯旋生澌。夜夜冥搜苦，那能鬢不衰。
雲安公主貴，出嫁五侯家。天母親調粉，日兄憐賜花。催鋪百子帳，待障七香車。借問妝成未，東方欲曉霞。
五色階前架，一張籠上被。殷紅稠疊花，半綠鮮明地。風蔓羅裙帶，露英蓮臉淚。多逢走馬郎，可惜簾邊思。
離心醉豈歡，把酒強相寬。世路須求達，還家亦未安。旅程愁算遠，江月坐吟殘。莫羡扁舟興，功成去不難。
一日不作詩，心源如廢井。筆硯為轆轤，吟詠作縻綆。朝來重汲引，依舊得清冷。書贈同懷人，詞中多苦辛。
芙蓉秦地沼，盧橘漢家園。谷轉斜盤徑，川回曲抱原。風來花自舞，春入鳥能言。侍宴瑤池夕，歸途笳吹繁。
懷土泣京華，舊山歸路賒。靜依禪客院，幽學野人家。林晚鳥爭樹，園春蝶護花。東門有閒地，誰種邵平瓜。
先生近南郭，茅屋臨東川。桑葉隱村戶，蘆花映釣船。有時著書暇，盡日窗中眠。且喜閭井近，灌田同一泉。
韓蝶翻羅幕，曹蠅拂綺窗。鬥雞回玉勒，融麝暖金釭。玳瑁明書閣，琉璃冰酒缸。畫樓多有主，鸞鳳各雙雙。
子去非長往，君恩取大還。補天留彩石，縮地入青山。獻壽千春外，來朝數月間。莫拋殘藥物，竊取駐童顏。
老人迎客處，籬落稻畦間。蠶屋朝寒閉，田家晝雨閒。門閭新薙草，蹊徑舊諳山。自道誰相及，邀予試往還。
圓明寒魄上，天地一光中。臨水通宵坐，知君此興同。華凝衣有露，靜極樹無風。若向湘江見，湘江徹底空。
奏書歸闕下，祖帳出湘東。滿座他鄉別，何年此會同。藉芳憐岸草，聞笛怨江風。且莫乘流去，心期在醉中。
千里入黃雲，覊愁日日新。疏鐘關路曉，遠雨寒山春。南眺有歸雁，北來無故人。卻思陪宴處，回望與天鄰。
朝暖就南軒，暮寒歸後屋。晚酒一兩杯，夜棋三數局。寒灰埋暗火，曉焰凝殘燭。不嫌貧冷人，時來同一宿。
扶起離披菊，霜輕喜重開。醉中驚老去，笑裡覺愁來。月送人無盡，風吹浪不回。感時將有寄，詩思澀難裁。
長帆掛短舟，所願疾如箭。得喪一驚飄，生死無良賤。不謂天不祐，自是人苟患。嘗言海利深，利深不如淺。
仲春初四日，春色正中分。綠野徘徊月，晴天斷續雲。燕飛猶個個，花落已紛紛。思婦高樓晚，歌聲不可聞。
萬里來又去，三湘東復西。別多人換鬢，行遠馬穿蹄。山驛秋雲冷，江帆暮雨低。憐君不解說，相憶在書題。
昨日始聞鶯，今朝蟬又鳴。朱顏向華髮，定是幾年程。故國白雲遠，閒居青草生。因垂數行淚，書寄十年兄。
師步有雲隨，師情唯鶴知。蘿迷收朮路，雪隔出溪時。竹狖窺沙井，岩禽停檜枝。由來傲卿相，臥穩答書遲。
蔥翠梢雲質，垂彩映清池。波泛含風影，流搖防露枝。龍鱗漾嶰谷，鳳翅拂漣漪。欲識凌冬性，唯有歲寒知。
惠子白駒瘦，歸溪唯病身。皇天無老眼，空谷滯斯人。崖蜜松花熟，山杯竹葉新。柴門了無事，黃綺未稱臣。
不知身老大，猶似舊時狂。為酒遊山縣，留詩遍草堂。歸期秋未盡，離恨日偏長。更羡君兄弟，參差雁一行。
一從歸白社，不復到青門。時倚檐前樹，遠看原上村。青菰臨水拔，白鳥向山翻。寂寞於陵子，桔槔方灌園。
下浸與高盤，不為行路難。是非真險惡，翻覆作峰巒。漆愧同時黑，朱慚巧處丹。令人畏相識，欲畫白雲看。
甌閩在天末，此去整行衣。久客逢春盡，思家冒暑歸。海雲添晚景，山瘴滅晴暉。相憶吟偏苦，不堪書信稀。
雨露及萬物，嘉祥有瑞蓮。香飄鷄樹近，榮占鳳池先。聖日臨雙麗，恩波照並妍。願同指佞草，生向帝堯前。
山多水不窮，一葉似漁翁。鳥浴寒潭雨，猿吟暮嶺風。雜英垂錦繡，眾籟合絲桐。應有曹溪路，千岩萬壑中。
萬事不關心，終朝但苦吟。久貧慚負債，漸老愛山深。日月銷天外，帆檣棄海陰。榮枯應已定，無復系浮沉。
展轉欹孤枕，風幃信寂寥。漲江垂螮蝀，驟雨閙芭蕉。道阻歸期晚，年加記性銷。故人衰颯盡，相望在行朝。
初霽獨登賞，西樓多遠風。橫煙秋水上，疏雨夕陽中。高樹下山鳥，平蕪飛草蟲。唯應待明月，千里與君同。
南海何年過，中林一磬微。病逢秋雨發，心逐暮潮歸。久臥前山寺，猶逢故國衣。近來慵步履，石蘚滿柴扉。
故人洞庭去，楊柳春風生。相送河洲晚，蒼茫別思盈。白蘋已堪把，綠芷復含榮。江南多桂樹，歸客贈生平。
亦莫戀此身，亦莫厭此身。此身何足戀，萬劫煩惱根。此身何足厭，一聚虛空塵。無戀亦無厭，始是逍遙人。
長桑曉洞視，五藏無全牛。趙叟得秘訣，還從方士游。西過獲麟台，為我弔孔丘。念別復懷古，潸然空淚流。
不與人境接，寺門開向山。暮鐘寒鳥聚，秋雨病僧閒。月隱雲樹外，螢飛廊宇間。幸投花界宿，暫得靜心顏。
秦地平如掌，層城出雲漢。樓閣九衢春，車馬千門旦。綠柳開復合，紅塵聚還散。日晚鬥雞場，經過狹斜看。
萬里莓苔地，不見驅馳蹤。唯開文字窗，時寫日月容。竹韻漫蕭屑，草花徒蒙茸。披霜入眾木，獨自識青松。
論交雖不早，話別且相親。除卻棲禪客，誰非南陌人。半生都返性，終老擬安貧。願入白雲社，高眠自致身。
惜別聽邊漏，窗燈落燼重。寒僧回絶塞，夕雪下窮冬。出定聞殘角，休兵見壞鋒。何年更來此，老卻倚階松。
一照一回悲，再照顏色衰。日月自流水，不知身老時。昨日照紅顏，今朝照白絲。白絲與紅顏，相去咫尺間。
闕下經年別，人間兩地情。壇場新漢將，煙月古隋城。雁去梁山遠，雲高楚岫明。君家荷藕好，緘恨寄遙程。
客行愁落日，鄉思重相催。況在他山外，天寒夕鳥來。雪深迷郢路，雲暗失陽台。可嘆淒惶子，高歌誰為媒。
故池春又至，一到一傷情。雁鶩群猶下，蛙螟衣已生。竹叢身後長，台勢雨來傾。六尺孤安在，人間未有名。
綠野芳城路，殘春柳絮飛。風鳴驌驦馬，日照老萊衣。洛苑魚書至，江村雁戶歸。相思望淮水，雙鯉不應稀。
六月火雲散，蟬聲鳴樹梢。秋風豈便借，客思已蕭條。傾國三年別，煙霞一路遙。行人斷消息，更上灞陵橋。
曉入宜春苑，穠芳吐禁中。剪刀因裂素，妝粉為開紅。彩異驚流雪，香饒點便風。裁成識天意，萬物與花同。
醉後情俱遠，難忘素滻間。照花深處月，當戶舊時山。事想同清話，歡期一破顏。風流還愛竹，此夜尚思閒。
一室鑿崔嵬，危梯疊蘚苔。永無塵事到，時有至人來。澗谷冬深靜，煙嵐日午開。修身知得地，京寺未言回。
傍海皆荒服，分符重漢臣。雲山百越路，市井十洲人。執玉來朝遠，還珠入貢頻。連年不見雪，到處即行春。
芳林杏花樹，花落子西東。今夕曲江雨，寒催朔北風。鄉書滄海絶，隱路翠微通。寂寂相思際，孤釭殘漏中。
何事休官早，歸來作鄭人。雲山隨伴侶，伏臘見鄉親。南畝無三徑，東林寄一身。誰當便靜者，莫使甑生塵。
相思春樹綠，千里亦依依。鄠杜月頻滿，瀟湘人不歸。桂花風畔落，煙草蝶雙飛。一別無消息，水南車跡稀。
薄宦頻移疾，當年久索居。哀同庾開府，瘦極沈尚書。城綠新陰遠，江清返照虛。所思惟翰墨，從古待雙魚。
碧峰天柱下，鼓角鎮南軍。管記催飛檄，蓬萊輟校文。棧霜朝似雪，江霧晚成雲。想出褒中望，巴庸方路分。
