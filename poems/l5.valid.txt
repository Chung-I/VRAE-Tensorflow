金庭仙樹枝，道客自攜持。探洞求丹粟，挑雲覓白芝。量泉將濯足，闌鶴把支頤。以此將為贈，惟君盡得知。
湘西斜日邊，峭入幾尋天。翠落重城內，屏開萬戶前。崖崚危濺瀑，林罅靜通仙。誰肯功成後，相攜掃石眠。
琥珀杯中物，瓊枝席上人。樂聲方助醉，燭影已含春。自顧行將老，何辭坐達晨。傳觴稱厚德，不問吐車茵。
送客飛鳥外，城頭樓最高。樽前遇風雨，窗裡動波濤。謁帝向金殿，隨身唯寶刀。相思灞陵月，只有夢偏勞。
魂兮檇李城，猶未有人耕。好月當年事，殘花觸處情。向誰曾艷冶，隨分得聲名。應侍吳王宴，蘭橈暗送迎。
貧游無定蹤，鄉信轉難逢。寒渚暮煙闊，去帆歸思重。潮平低戌火，木落遠山鐘。況是漁家宿，疏籬響夜舂。
裊風驚未定，溪影晚來寒。不得重陽節，虛將滿把看。神仙誰采掇，煙雨惜凋殘。牧豎樵童看，應教愛爾難。
煙霞接杳冥，旅泊寄回汀。夜雨雷電歇，春江蛟蜃腥。城侵潮影白，嶠截鳥行青。遍欲探泉石，南須過洞庭。
迢遙山意外，清風又對君。若為于此地，翻作路岐分。別館琴徒語，前洲鶴自群。明朝天畔遠，何處逐閒雲。
送客之江上，其人美且才。風波萬里闊，故舊十年來。劍拔蛟隨斷，弓張鳥自摧。陽橋書落落，驛馬定先回。
東寺台閣好，上方風景清。數來猶未厭，長別豈無情。戀水多臨坐，辭花剩繞行。最憐新岸柳，手種未全成。
麥秀草芊芊，幽人好晝眠。雲霞生嶺上，猿鳥下床前。顏子方敦行，支郎久住禪。中林輕暫別，約略已經年。
超然獨遊趣，無限別山情。予病不同賞，雲閒應共行。齋容秋水照，香氎早風輕。曾被陳王識，遙知江上迎。
田家無五行，水旱卜蛙聲。牛犢乘春放，兒童候暖耕。池塘煙未起，桑柘雨初晴。步晚香醪熟，村村自送迎。
遠近化人天，王城指日邊。宰君迎說法，童子伴隨緣。到處花為雨，行時杖出泉。今宵松月下，門閉想安禪。
秋齋膏沐暇，旭日照軒墀。露重芭蕉葉，香凝橘柚枝。簡書隨吏散，寶騎與僧期。報國得何力，流年已覺衰。
青門欲曙天，車馬已喧闐。禁柳疏風雨，牆花拆露鮮。向誰誇麗景，只是嘆流年。不得高飛便，回頭望紙鳶。
方舟不用楫，極目總無波。長日容杯酒，深江淨綺羅。亂離還奏樂，飄泊且聽歌。故國流清渭，如今花正多。
謝公遺詠處，池水夾通津。古往人何在，年來草自春。色宜波際綠，香異雨中新。今日青青意，空悲行路人。
院深終日靜，落葉覆秋蟲。盥漱新齋後，修行未老中。映松山色遠，隔水磬聲通。此處宜清夜，高吟永與同。
逢著南州史，江邊哭問君。送終時有雪，歸葬處無雲。官庫惟留劍，鄰僧共結墳。兒孫未成立，誰與集遺文。
亂峰江上色，羡爾及秋行。釋氏推真子，郗家許貴甥。氎花新雨淨，帆葉好風輕。千里依元舅，回潮亦有情。
賣藥何為者，逃名市井居。唯通遠山信，因致逸人書。已報還丹效，全將世事疏。秋風景溪裡，蕭散寄樵漁。
江東寒近臘，野寺水天昏。無酒能消夜，隨僧早閉門。照牆燈焰細，著瓦雨聲繁。漂泊仍千里，清吟欲斷魂。
我飲不在醉，我歡長寂然。酌溪四五盞，聽彈兩三弦。煉性靜棲白，洗情深寄玄。號怒路傍子，貪敗不貪全。
萬裏海西路，茫茫邊草秋。計程沙塞口，望伴驛峰頭。雪暗非時宿，沙深獨去愁。塞鄉人易老，莫住近蕃州。
鬥酒故人同，長歌起北風。斜陽高壘閉，秋角暮山空。雁叫寒流上，螢飛薄霧中。坐來生白髮，況復久從戎。
充賦名今遂，安親事不違。甲科文比玉，歸路錦為衣。海運同鵾化，風帆若鳥飛。知君到三徑，松菊有光輝。
青春終日雨，公子莫思晴。任阻西園會，且觀南畝耕。最憐滋壟麥，不恨濕林鶯。父老應相賀，豐年兆已成。
晦夜不生月，琴軒猶為開。牆東隱者在，淇上逸僧來。茗愛傳花飲，詩看卷素裁。風流高此會，曉景屢裴回。
萬仞白雲端，經春雪未殘。夏消江峽滿，晴照蜀樓寒。造境知僧熟，歸林認鶴難。會須朝闕去，只有畫圖看。
端居湖岸東，生計有無中。魘處千般鬼，寒時百種風。性靈從道拙，心事奈成空。多謝金台客，何當一笑同。
憶昔仗孤劍，十年從武威。論兵親玉帳，逐虜過金微。隴水秋先凍，關雲寒不飛。辛勤功業在，麟閣志猶違。
中秋中夜月，世說懾妖精。顧兔雲初蔽，長蛇誰與勍。未追良友玩，安用玉輪盈。此意人誰喻，裁詩穿禁城。
微雨灑園林，新晴好一尋。低風洗池面，斜日拆花心。暝助嵐陰重，春添水色深。不如陶省事，猶抱有絃琴。
十五綵衣年，承歡慈母前。孝廉因歲貢，懷橘向秦川。四座推文舉，中郎許仲宣。泛舟江上別，誰不仰神仙。
此生披衲過，在世得身閒。日午游都市，天寒往華山。言歸文字外，意出有無間。仙掌雲邊樹，巢禽時出關。
大地無生理，吳中豈是歸。自翻貝葉偈，人施福田衣。夏盡灘聲出，潮來日色微。郡齋師去後，寂寞夜吟稀。
松桂枝不動，陽烏飛半天。稻麻須結實，沙石欲生煙。毒氣仍干扇，高枝不立蟬。舊山多積雪，歸去是何年。
就枕忽不寐，孤懷興嘆初。南譙收舊曆，上苑絶來書。暝雪細聲積，晨鐘寒韻疏。侯門昔彈鋏，曾共食江魚。
誰言多難後，重會喜淹留。欲話關河夢，先驚鬢髮秋。浮雲空冉冉，遠水自悠悠。多謝開青眼，攜壺共上樓。
彈琴石壁上，翻翻一仙人。手持白鸞尾，夜掃南山雲。鹿飲寒澗下，魚歸清海濱。當時漢武帝，書報桃花春。
獨坐知霜下，開門見木衰。壯應隨日去，老豈與人期。廢井蟲鳴早，陰階菊發遲。興來空憶戴，不似剡溪時。
荒村建子月，獨樹老夫家。霧裡江船渡，風前徑竹斜。寒魚依密藻，宿鷺起圓沙。蜀酒禁愁得，無錢何處賒。
昨夜鳳池頭，今夜藍溪口。明月本無心，行人自迴首。新秋松影下，半夜鐘聲後。清影不宜昏，聊將茶代酒。
門前洛陽客，下馬拂征衣。不枉故人駕，平生多掩扉。行人返深巷，積雪帶餘暉。早歲同袍者，高車何處歸。
世人無正心，蟲網匣中琴。何以經時廢，非為娛耳音。獨令高韻在，誰感隙塵深。應是南風曲，聲聲不合今。
旅次經寒食，思鄉淚濕巾。音書天外斷，桃李雨中春。欲飲都無緒，唯吟似有因。輸他郊郭外，多少踏青人。
家在趙邯鄲，歸心輒自歡。晚杯狐腋暖，春雪馬毛寒。孟月途中破，輕冰水上殘。到時楊柳色，奈向故園看。
畫舫照河堤，暄風百草齊。行絲直網蝶，去燕旋遺泥。郡向高天近，人從別路迷。非關禦溝上，今日各東西。
東閣一何靜，鶯聲落日愁。夔龍暫為別，昏旦思兼秋。蕙草出籬外，花枝寄竹幽。上方傳雅頌，七夕讓風流。
夫婿久離別，青樓空望歸。妝成捲簾坐，愁思懶縫衣。燕子家家入，楊花處處飛。空床難獨守，誰為報金徽。
李侯雖薄宦，時譽何籍籍。駿馬常借人，黃金每留客。投壺華館靜，縱酒涼風夕。即此遇神仙，吾欣知損益。
百歲禪師說，先師指此松。小年行道繞，早見偃枝重。月檻移孤影，秋亭卓一峰。終當因夜電，拏攫從雲龍。
荷花兼柳葉，彼此不勝秋。玉露滴初泣，金風吹更愁。綠眉甘棄墜，紅臉恨飄流。嘆息是遊子，少年還白頭。
王屋峭難名，三刀夢四更。日昇當地缺，星盡未天明。度雪雲林濕，穿松角韻清。崔家開錦浪，憶着水窗聲。
酒醒江亭客，纏綿恨別離。笙歌筵散後，風月夜長時。耿耿看燈暗，悠悠結夢遲。若無騷雅分，何計達相思。
道高留不住，道去更何雲。舉世皆趨世，如君始愛君。徑侵銀地滑，瀑到石城聞。它日如相憶，金桃一為分。
詩人推上第，新榜又無君。鶴髮他鄉老，漁歌故國聞。平江流曉月，獨鳥伴余雲。且了髫年志，沙鷗未可群。
荒村倚廢營，投宿旅魂驚。斷雁高仍急，寒溪曉更清。昔年嘗聚盜，此日頗分兵。猜貳誰先致，三朝事始平。
策杖政成時，清溪弄釣絲。當年潘子貌，避病沈侯詩。漉酒迎賓急，看花署字遲。楊梅今熟未，與我兩三枝。
公子申敬愛，攜朋玩物華。人是平陽客，地即石崇家。水文生舊浦，風色滿新花。日暮連歸騎，長川照晚霞。
病起見庭菊，幾勞栽種工。可能經臥疾，相倚自成叢。翠萼低含露，金英盡亞風。那知予愛爾，不在酒杯中。
倚檻恣流目，高城臨大川。九回紆白浪，一半在青天。氣肅晴空外，光翻曉日邊。開襟值佳景，懷抱更悠然。
棲托近佳人，應憐巧語新。風光華屋暖，絃管牡丹晨。遠采江泥膩，雙飛麥雨勻。差池自有便，敢觸杏梁塵。
似龍鱗又足，只是欠登門。月裡腮猶濕，泥中目未昏。乞鋤防蟻穴，望水寫金盆。他日能為雨，公田報此恩。
高閣水風清，開門日送迎。帆張獨鳥起，樂奏大魚驚。驟雨拖山過，微風拂面生。閒吟雖得句，留此謝多情。
弱水應無地，陽關已近天。今君渡沙磧，累月斷人煙。好武寧論命，封侯不計年。馬寒防失道，雪沒錦鞍韉。
鬢毛霜一色，光景水爭流。易過唯冬日，難銷是老愁。香開綠蟻酒，暖擁褐綾裘。已共崔君約，尊前倒即休。
籠中江海禽，日夕有歸心。魏闕長謡久，吳山獨往深。別時群木落，終處亂猿吟。李白墳前路，溪僧送入林。
繫馬向山立，一杯聊奠君。野煙孤客路，寒草故人墳。琴韻歸流水，詩情寄白雲。日斜休哭後，松韻不堪聞。
歷歷開元事，分明在眼前。無端盜賊起，忽已歲時遷。巫峽西江外，秦城北斗邊。為郎從白首，臥病數秋天。
閒居少鄰並，草徑入荒園。鳥宿池邊樹，僧敲月下門。過橋分野色，移石動雲根。暫去還來此，幽期不負言。
萬物中蕭灑，修篁獨逸群。貞姿曾冒雪，高節慾凌雲。細韻風初發，濃煙日正曛。因題偏惜別，不可暫無君。
艷極翻含怨，憐多轉自嬌。有時還暫笑，閒坐愛無憀。曉月行看墮，春酥見欲消。何因肯垂手，不敢望回腰。
遠泊與誰同，來從古木中。長江人釣月，曠野火燒風。夢澤吞楚大，閩山厄海叢。此時檣底水，濤起屈原通。
紫檀衣且香，春殿日尤長。此地開新講，何山鎖舊房。僧名喧北闕，師印續南方。莫惜青蓮喻，秦人聽未忘。
營營不自息，暌闊數年情。林下期難遂，人間事旋生。鳥棲寒水迥，月映積冰清。石室焚香坐，懸知不為名。
漢家仍用武，才子晚成名。惆悵江陵去，誰知魏闕情。碧雲愁楚水，春酒醉宜城。定想褰帷政，還聞坐嘯聲。
春江可憐事，最在美人家。鸚鵡能言鳥，芙蓉巧笑花。地銜金作埒，水抱玉為沙。薄晚青絲騎，長鞭赴狹斜。
城暗更籌急，樓高雨雪微。稍通綃幕霽，遠帶玉繩稀。門鵲晨光起，牆烏宿處飛。寒江流甚細，有意待人歸。
梅花今正發，失路復何如。舊國雲山在，新年風景餘。春饒漢陽夢，日寄武陵書。可即明時老，臨川莫羡魚。
知君薄州縣，好靜無冬春。散帙至棲鳥，明燈留故人。深房臘酒熟，高院梅花新。若是周旋地，當令風義親。
秋色生邊思，送君西入關。草衰空大野，葉落露青山。故國煙霞外，新安道路間。碧霄知己在，香桂月中攀。
刻石記天文，朝推穀子雲。篋中緘聖札，岩下揖神君。語別梅初艷，為期草欲薰。往來春不盡，離思莫氛氳。
信到得君書，知君已下車。粉闈情在否，蓮幕興何如。人望征賢入，余思從子居。灊山真隱地，憑為卜茅廬。
十九條平路，言平又嶮巇。人心無算處，國手有輸時。勢迥流星遠，聲干下雹遲。臨軒才一局，寒日又西垂。
隱居三十載，石室南山巔。靜夜玩明月，清朝飲碧泉。樵人歌壟上，谷鳥戲岩前。樂矣不知老，都忘甲子年。
薄稅歸天府，輕徭賴使臣。歡沾賜帛老，恩及卷綃人。去問殊官俗，來經幾劫春。東南禦亭上，莫問有風塵。
雲外支硎寺，名聲敵虎丘。石文留馬跡，峰勢聳牛頭。泉眼潛通海，松門預帶秋。遲回好風景，王謝昔曾游。
落葉滿山州，閒眠病未瘳。窗陰連竹枕，藥氣染茶甌。路匪人遮去，官須自覓休。焉宜更羸老，扶杖作公侯。
羡君乘紫詔，歸路指通津。鼓棹煙波暖，還京雨露新。趨朝丹禁曉，聳轡九衢春。自愧湮沈者，隨軒未有因。
與世漸無緣，身心獨瞭然。講銷林下日，臘長定中年。磬絶朝齋後，香焚古寺前。非因送小朗，不到虎谿邊。
朝聞講藝餘，晨省拜恩初。訓冑尊庠序，榮親耀裡閭。朱丹華轂送，斑白綺筵舒。江上春流滿，還應薦躍魚。
滄海十枝暉，懸圃重輪慶。蕣華髮晨楹，菱彩翻朝鏡。忽遇驚風飄，自有浮雲映。更也人皆仰，無待揮戈正。
二月賣新絲，五月糶新谷。醫得眼前瘡，剜卻心頭肉。我願君王心，化作光明燭。不照綺羅筵，只照逃亡屋。
不見明居士，空山但寂寥。白蓮吟次缺，青靄坐來銷。泉冷無三伏，松枯有六朝。何時石上月，相對論逍遙。
別中還夢別，悲後更生悲。覺夢俱千里，追隨難再期。翻思夢裡苦，卻恨覺來遲。縱是非真事，何妨夢會時。
彩服趨庭訓，分交載酒過。蕓香名早著，蓬轉事仍多。苦戰知機息，窮愁奈別何。雲霄莫相待，年鬢已蹉跎。
樓觀空煙裡，初年瑞雪過。苑花齊玉樹，池水作銀河。七日祥圖啟，千春禦賞多。輕飛傳彩勝，天上奉薰歌。
只此沉仙翼，瑤池似不遙。有聲懸翠壁，無勢下丹霄。淨瀨煙霞古，寒原草木凋。山河幾更變，幽咽到唐朝。
雪深揚子岸，看柳盡成梅。山色潛知近，潮聲只聽來。夜禽驚曉散，春物受寒催。粉署生新興，瑤華寄上才。
卑棲卻得性，每與白雲歸。徇祿仍懷橘，看山免採薇。暮禽先去馬，新月待開扉。霄漢時迴首，知音青瑣闈。
雨歇晚霞明，風調夜景清。月高微暈散，雲薄細鱗生。露草百蟲思，秋林千葉聲。相望一步地，脈脈萬重情。
二百四十載，海內何紛紛。六國兵同合，七雄勢未分。從成拒秦帝，策決問蘇君。鷄鳴將狗盜，論德不論勛。
今宵好風月，阿侯在何處。為有傾城色，翻成足愁苦。東湖採蓮葉，南湖拔蒲根。未持寄小姑，且持感愁魂。
白髮懷閩嶠，丹心戀薊門。官閒勝道院，宅遠類荒村。二月霜花薄，群山雨氣昏。東菑春事及，好向野人論。
武林春草齊，花影隔澄溪。路遠無人去，山空有鳥啼。水垂青靄斷，松偃綠蘿低。世上迷途客，經茲盡不迷。
飛騎經巴棧，鴻恩及夏台。將從天上去，人自日邊來。此處金門遠，何時玉輦回。早平關右賊，莫待詔書催。
暫作宜陽客，深知太守賢。政移千里俗，人戴兩重天。舊郭多新室，閒坡盡闢田。倘令黃霸在，今日恥同年。
不曾照青鏡，豈解傷華髮。至老未息肩，至今無病骨。家風是林嶺，世祿為薇蕨。所以兩大夫，天年自為伐。
孤舟路漸賒，時見碧桃花。溪雨灘聲急，岩風樹勢斜。獼猴懸弱柳，鸂鶒睡橫楂。謾向仙林宿，無人識阮家。
枝幹怪鱗皴，煙梢出澗新。屈盤高極目，蒼翠遠驚人。待鶴移陰過，聽風落子頻。青青寒木外，自與九霄鄰。
郡樓名甚遠，幾換見樓人。庾亮魂應在，清風到白蘋。晴軒分楚漢，夜酒揖星辰。何必匡山上，獨言無世塵。
寺樓涼出竹，非與曲江賒。野火流穿苑，秦山疊入巴。風梢離眾葉，岸角積虛沙。此地鐘聲近，令人思未涯。
星象南宮遠，風流上客稀。九重思曉奏，萬里見春歸。棹發空江響，城孤落日暉。離心與楊柳，臨水更依依。
幾歲阻干戈，今朝勸酒歌。羡君無白髮，走馬過黃河。舊宅兵燒盡，新宮日奏多。妖星還有角，數尺鐵重磨。
大隱能兼濟，軒窗逐勝開。遠含雲水思，深得棟樑材。吏散山逾靜，庭閒鳥自來。更憐幽砌色，秋雨長莓苔。
國用憂錢谷，朝推此任難。即山榆莢變，降雨稻花殘。林響朝登嶺，江喧夜過灘。遙知驄馬色，應待倚門看。
五百首新詩，緘封寄去時。只憑夫子鑒，不要俗人知。火鼠重收布，冰蠶乍吐絲。直須天上手，裁作領巾披。
感惜芳時換，誰知客思懸。憶隨鴻向暖，愁學馬思邊。留滯機還息，紛拏網自牽。東南起歸望，何處是江天。
覊心不自解，有別會沾衣。春草連天積，五陵遠客歸。十年經轉戰，幾處便芳菲。想見函關路，行人去亦稀。
紫陌追隨日，青門相見時。宦遊從此去，離別幾年期。芳桂尊中酒，幽蘭下調詞。他鄉有明月，千里照相思。
霜降三旬後，蓂餘一葉秋。玄陰迎落日，涼魄盡殘鈎。半夜灰移琯，明朝帝禦裘。潘安過今夕，休詠賦中愁。
半岩開一室，香穟細氛氳。石上漱秋水，月中行夏雲。律持僧講疏，經誦梵書文。好是風廊下，遙遙掛褐裙。
擬杯當曉起，呵鏡可微寒。隔箔山櫻熟，褰帷桂燭殘。書長為報晚，夢好更尋難。影響輸雙蝶，偏過舊畹蘭。
牛得自由騎，春風細雨飛。青山青草裡，一笛一蓑衣。日出唱歌去，月明撫掌歸。何人得似爾，無是亦無非。
亭子春城外，朱門向綠林。柳枝經雨重，松色帶煙深。漉酒迎山客，穿池集水禽。白雲常在眼，聊足慰人心。
可憐青銅鏡，掛在白玉堂。玉堂有美女，嬌弄明月光。羅袖拂金鵲，彩屏點紅妝。妝罷含情坐，春風桃李香。
峭壁引行徑，截溪開石門。泉飛濺虛檻，雲起漲河軒。隔水看來路，疏籬見定猿。未閒難久住，歸去復何言。
老須為老計，老計在抽簪。山下初投足，人間久息心。亂藤遮石壁，絶澗護雲林。若要深藏處，無如此處深。
浮世仍逢亂，安排賴佛書。勞生中壽少，抱疾上升疏。日暖人逢鹿，園荒雪帶鋤。知非今又過，蘧瑗最憐渠。
柳台臨新堰，樓堞相重複。窈窕鳳凰姝，傾城復傾國。杏間花照灼，樓上月裴回。帶嬌移玉柱，含笑捧金盃。
盆裡盛野泉，晚鮮幽更好。初活草根浮，重生荷葉小。多時水馬出，盡日蜻蜓繞。朝早獨來看，冷星沈碧曉。
芙蓉出水時，偶爾便分離。自此無因見，長教掛所思。殘春不入夢，芳信欲傳誰。寂寞秋堂下，空吟小謝詩。
警露聲音好，衝天相貌殊。終宜向遼廓，不稱在泥塗。白首勞為伴，朱門幸見呼。不知疏野性，解愛鳳池無。
紫綬白髭鬚，同年二老夫。論心共牢落，見面且歡娛。酒好攜來否，詩多記得無。應須為春草，五馬少踟躕。
只領千餘騎，長驅磧邑間。雲州多警急，雪夜度關山。石響鈴聲遠，天寒弓力慳。秦樓休悵望，不日凱歌還。
兩葉能蔽目，雙豆能塞聰。理身不知道，將為天地聾。擾擾造化內，茫茫天地中。苟或有所願，毛髮亦不容。
白鬚蕓閣吏，羸馬月中行。莊僻難尋路，官閒易出城。看山多失飯，過寺故題名。秋日田家作，唯添集捲成。
吳王愛歌舞，夜夜醉嬋娟。見日吹紅燭，和塵掃翠鈿。徒令勾踐霸，不信子胥賢。莫問長洲草，荒涼無限年。
沈沈清暑夕，星斗儼虛空。岸幘棲禽下，烹茶玉漏中。形骸忘已久，偃仰趣無窮。日汲泉來漱，微開密筱風。
天柱與天目，曾棲絶頂房。青雲求祿晚，白日坐家長。井氣通潮信，窗風引海涼。平生詩稱在，老達亦何妨。
垂老歸休意，棲棲陋巷中。暗燈棋子落，殘語酒瓶空。滴冪侵檐露，虛疏入檻風。何妨一蟬嘒，自抱木蘭叢。
夕殿別君王，宮深月似霜。人幽在長信，螢出向昭陽。露浥紅蘭濕，秋凋碧樹傷。惟當合歡扇，從此篋中藏。
風流與才思，俱似晉時人。淮月歸心促，江花入興新。雲深滄海暮，柳暗白田春。共道官猶小，憐君孝養親。
制錦蜀江靜，飛鳧漢闕遙。一茲風靡草，再視露盈條。旅望多愁思，秋天更泬寥。河陽傳麗藻，清韻入歌謡。
憤激計潛成，臨危豈顧生。只空持一笏，便欲碎長鯨。國已酬徽烈，家猶聳義聲。不知青史上，誰可計功名。
春候侵殘臘，江蕪綠已齊。風高鶯囀澀，雨密雁飛低。嚮日心須在，歸朝路欲迷。近聞驚禦火，猶及灞陵西。
香沐整山衣，開君一軸詩。吟當秋景苦，味出雪林遲。經濟幾人到，工夫兩鬢知。因嗟和氏淚，不是等閒垂。
春盡未離關，之官亦似閒。不嫌請薄俸，為喜帶名山。默禱三真後，高吟十字還。只應江上鳥，時下訟庭間。
少年飲酒時，踴躍見菊花。今來不復飲，每見恆咨嗟。佇立摘滿手，行行把歸家。此時無與語，棄置奈悲何。
一夜列三清，聞歌曲阜城。雪飛紅燼影，珠貫碧雲聲。皓齒嬌微發，青蛾怨自生。不知新弟子，誰解囀喉輕。
窗虛枕簟涼，寢倦憶瀟湘。山色幾時老，人心終日忙。松風半夜雨，簾月滿堂霜。匹馬好歸去，江頭橘正香。
辭山偶世清，挾策忽西行。帆過隨江疾，衣沾楚雪輕。尚文須獻賦，重道莫論兵。東觀今多事，應高白馬生。
永夜不欲睡，虛堂閉復開。卻離燈影去，待得月光來。落葉逢巢住，飛螢值我回。天明拂經案，一炷白檀灰。
銀井桐花發，金堂草色齊。韶光愛日宇，淑氣滿風蹊。蝶影將花亂，虹文向水低。芳春隨意晚，佳賞日無暌。
舊隱終牽夢，春殘結束歸。溪山無伴過，風雨有花飛。片石留題字，孤潭照浣衣。鄰僧喜相接，掃徑與開扉。
我聞隱靜寺，山水多奇蹤。岩種朗公橘，門深杯渡松。道人制猛虎，振錫還孤峰。他日南陵下，相期谷口逢。
蘭色結春光，氛氳掩眾芳。過門階露葉，尋澤徑連香。畹靜風吹亂，亭秋雨引長。靈均曾採擷，紉珮掛荷裳。
前日過蕭寺，看師上講筵。都上禮白足，施者散金錢。方便無非教，經行不廢禪。還知習居士，發論侍彌天。
江上宣城郡，孤舟遠到時。雲林謝家宅，山水敬亭祠。綱紀多閒日，觀游得賦詩。都門且盡醉，此別數年期。
拜慶承天寵，朝來辭漢宮。玉杯分湛露，金勒借追風。古驛秋山下，平蕪暮雨中。翩翩魏公子，人看渡關東。
師向邊頭去，邊人業障輕。腥膻齋自潔，部落講還成。傳教多離寺，隨緣不計程。三千世界內，何處是無生。
縣稱詩人理，無嫌日寂寥。溪山入城郭，戶口半漁樵。月滿彈琴夜，花香漉酒朝。相思不相見，煙水路迢迢。
自嘆淮陽臥，誰知去國心。幽亭來北戶，高韻得南金。苔甃窺泉少，籃輿愛竹深。風蟬一清暑，應喜脫朝簪。
白首方辭滿，荊扉對渚田。雪中無陋巷，醉後似當年。一笈負山藥，兩瓶攜澗泉。夜來風浪起，何處認漁船。
長亭晚送君，秋色渡江濆。衰柳風難定，寒濤雪不分。猿聲離楚峽，帆影入湘雲。獨泛扁舟夜，山鐘可臥聞。
孤舟相憶久，何處倍關情。野渡帆初落，秋風蟬一聲。江浮殘照闊，雲散亂山橫。漸去湓城遠，那堪新月生。
謝監憶山程，辭家萬里行。寒衣傍楚色，孤枕宿潮聲。小寇不足問，新詩應漸清。府公相待日，引旆出江城。
我宿五松下，寂寥無所歡。田家秋作苦，鄰女夜舂寒。跪進雕胡飯，月光明素盤。令人慚漂母，三謝不能餐。
鶯聲滿禦堤，堤柳拂絲齊。風送名花落，香紅襯馬蹄。珂珮逐鳴騶，王孫結伴遊。金丸落飛鳥，乘興醉青樓。
新竹夾平流，新荷拂小舟。眾皆嫌好拙，誰肯伴閒游。客為忙多去，僧因飯暫留。獨憐韋處士，盡日共悠悠。
展驥端居暇，登龍喜宴同。締賞三清滿，承歡六義通。野晦寒陰積，潭虛夕照空。顧慚非夢鳥，濫此廁彫蟲。
久閉先生戶，高褰太守車。羅將翡翠合，錦逐鳳皇舒。明月彈琴夜，清風入幌初。方知決勝策，黃石受兵書。
女郎閨閣春，抱瑟坐花茵。艷粉宜斜燭，羞蛾慘向人。寄情搖玉柱，流眄整羅巾。幸以芳香袖，承君宛轉塵。
斜日片帆陰，春風孤客心。山來指樵路，岸去惜花林。海氣蒸雲黑，潮聲隔雨深。鄉愁不可道，浦宿聽猿吟。
劍門南面樹，移向會仙亭。錦水饒花艷，岷山帶葉青。文君慚婉娩，神女讓娉婷。爛熳紅兼紫，飄香入綉扃。
水木深不極，似將星漢連。中州唯此地，上界別無天。雪折停猿樹，花藏浴鶴泉。師為終老意，日日復年年。
萬里猿啼斷，孤村客暫依。雁過彭蠡暮，人向宛陵稀。舊路青山在，餘生白首歸。漸知行近北，不見鷓鴣飛。
忽對林亭雪，瑤華處處開。今年迎氣始，昨夜伴春回。玉潤窗前竹，花繁院裡梅。東郊齋祭所，應見五神來。
國有非常寵，家承異姓勛。背恩慚皎日，不義若浮雲。但使忠貞在，甘從玉石焚。竄身如有地，夢寐見明君。
不見李生久，佯狂真可哀。世人皆欲殺，吾意獨憐才。敏捷詩千首，飄零酒一杯。匡山讀書處，頭白好歸來。
力取誠多難，天亡路亦窮。有心裁帳下，無面到江東。命厄留騅處，年銷逐鹿中。漢家神器在，須廢拔山功。
中年從一尉，自笑此身非。道在甘微祿，時難恥息機。晨趨本郡府，晝掩故山扉。待見干戈畢，何妨更採薇。
數畝園林好，人知賢相家。結茅書閣儉，帶水槿籬斜。古樹生春蘚，新荷卷落花。聖恩加玉鉉，安得臥青霞。
憲皇十一祀，共得春闈書。道直淹曹掾，命通侍玉除。浮生年月促，九陌笑言疏。何計同歸去，滄江有弊廬。
除卻閒吟外，人間事事慵。更深成一句，月冷上孤峰。窮理多瞑目，含毫靜倚松。終篇渾不寐，危坐到晨鐘。
新歲芳梅樹，繁苞四面同。春風吹漸落，一夜幾枝空。小婦今如此，長城恨不窮。莫將遼海雪，來比後庭中。
遠地難逢侶，閒人且獨行。上山隨老鶴，接酒待殘鶯。花當西施面，泉勝衛玠清。鵜鶘滿春野，無限好同聲。
人心不忘鄉，矧余客已久。送君江南去，秋醉洛陽酒。贈言幽徑蘭，別思河堤柳。征帆暮風急，望望空延首。
麗譙通四望，繁憂起萬端。綺疏低晚魄，鏤檻肅初寒。白雲鄉思遠，黃圖歸路難。唯餘西向笑，暫似當長安。
勝絶驚身老，情忘發興奇。座從歌妓密，樂任主人為。重碧拈春酒，輕紅擘荔枝。樓高欲愁思，橫笛未休吹。
半已化為石，有靈通碧湘。生逢堯雨露，老直漢風霜。月滴蟾心水，龍遺腦骨香。始於毫末後，曾見幾興亡。
此道昔歸順，西郊胡正繁。至今殘破膽，應有未招魂。近得歸京邑，移官豈至尊。無才日衰老，駐馬望千門。
落日催行舫，逶迤洲渚間。雖雲有物役，乘此更休閒。暝色生前浦，清暉發近山。中流澹容與，唯愛鳥飛還。
客程殊未極，艤棹泊回塘。水宿知寒早，愁眠覺夜長。遠鐘和暗杵，曙月照晴霜。此夕相思意，搖搖不暫忘。
世業嵩山隱，雲深無四鄰。藥爐燒奼女，酒瓮貯賢人。晚日華陰霧，秋風函谷塵。送君從此去，鈴閣少談賓。
月上簟如水，軒高簾在鈎。竹聲寒不夏，蛩思靜先秋。偶得清宵興，方知白日愁。所思何處遠，斜漢欲低流。
萬里不辭勞，寒裝疊縕袍。停車山店雨，掛席海門濤。鷹勢暮偏急，鶴聲秋更高。知君北邙路，留劍泣黃蒿。
深崖無綠竹，秀色徒氛氳。時代種桃李，無人顧此君。奈何冰雪操，尚與蒿萊群。願托靈仙子，一聲吹入雲。
風吹一片葉，萬物已驚秋。獨夜他鄉淚，年年為客愁。別離何處盡，搖落幾時休。不及磻溪叟，身閒長自由。
江山事若諳，那肯滯雲南。草色分危磴，杉陰近古潭。日斜褒谷鳥，夏淺巂州蠶。吾自疑雙鬢，相逢更不堪。
楚國巫山秀，清猿日夜啼。萬重春樹合，十二碧峰齊。峽出朝雲下，江來暮雨西。陽台歸路直，不畏向家迷。
茂禮雕龍昔，香名展驥初。水連南海漲，星拱北辰居。稍發仙人履，將題別駕輿。明年征拜入，荊玉不藏諸。
衰病苦奔走，未嘗追舊遊。何言問憔悴，此日駐方舟。遠道曳故屐，餘春會高齋。因言別離久，得盡平生懷。
晚登高樓望，木落雙江清。寒山饒積翠，秀色連州城。目送楚雲盡，心悲胡雁聲。相思不可見，迴首故人情。
初聞從事日，鄂渚動芳菲。一遂鈞衡薦，今為長吏歸。人臨沅水望，雁映楚山飛。唯有傳聲政，家風重發揮。
我年四十餘，已嘆前路短。覊離洞庭上，安得不引滿。李侯忘情者，與我同疏懶。孤帆泣瀟湘，望遠心欲斷。
元符傳紫極，寶祚啟高真。道德先垂裕，沖和已化淳。人風齊太古，天瑞葉惟新。仙樂清都上，長明交泰辰。
近出圭峰下，還期又不賒。身閒多宿寺，官滿未移家。罷釣臨秋水，開尊對月華。自當蓬閣選，豈得臥煙霞。
鐃管隨征旆，高秋上遠巴。白波連霧雨，青壁斷蒹葭。憑幾雙瞳靜，登樓萬井斜。政成知俗變，當應畫輪車。
道情何所寄，素舸漫流間。真性憐高鶴，無名羡野山。經寒叢竹秀，人靜片雲閒。泛泛誰為侶，唯應共月還。
石林高幾許，金剎在中峰。白日空山梵，清霜後夜鐘。竹窗回翠壁，苔徑入寒松。幸接無生法，疑心怯所從。
北風吹雨雪，舉目已淒淒。戰鬼秋頻哭，征鴻夜不棲。沙平關路直，磧廣郡樓低。此去非東魯，人多事鼓鼙。
鳴鞭靜路塵，籍籍諫垣臣。函疏辭專密，爐香立獨親。篋多臨水作，窗宿臥雲人。危坐開寒紙，燈前起草頻。
本師不得已，強為我著書。知盡百慮遣，名存萬象拘。如何工言子，終日論虛無。伊人獨冥冥，時人以為愚。
此身西復東，何計此相逢。夢盡吳越水，恨深湘漢鐘。積雲開去路，曙雪疊前峰。誰即知非舊，憐君忽見容。
景寂有玄味，韻高無俗情。他山冰雪解，此水波瀾生。影重驗花密，滴稀知酒清。忙人常擾擾，安得心和平。
南原相送處，秋水草還生。同作憶鄉客，如今分路行。因誰寄歸信，漸遠問前程。明日重陽節，無人上古城。
江外多山水，招要步馬來。琴將天籟合，酒共鳥聲催。岩坐攀紅藥，溪行愛綠苔。所懷非此地，游望亦裴回。
春愁能浩蕩，送別又如何。人向吳台遠，鶯飛漢苑多。見花羞白髮，因爾憶滄波。好是神仙尉，前賢亦未過。
王孫游不遇，況我五湖人。野店難投宿，漁家獨問津。嶺分中夜月，江隔兩鄉春。靜想青雲路，還應寄此身。
七月坐涼宵，金波滿麗譙。容華芳意改，枕席怨情饒。錦字沾愁淚，羅裙緩細腰。不如銀漢女，歲歲鵲成橋。
戒途飛萬里，迴首望三秦。忽見天山雪，還疑上苑春。玉痕垂淚粉，羅袂拂胡塵。為得胡中曲，還悲遠嫁人。
去越從吳過，吳疆與越連。有園多種橘，無水不生蓮。夜市橋邊火，春風寺外船。此中偏重客，君去必經年。
四海通禪客，搜吟會草亭。撚髭孤燭白，閉目眾山青。松掛敲冰杖，壚溫注月瓶。獨愁懸舊旆，笏冷立殘星。
蕭條心境外，兀坐獨參禪。蘿月明盤石，松風落澗泉。性空長入定，心悟自通玄。去住渾無跡，青山謝世緣。
身坐眾香國，蒲團詩思新。一貧曾累我，此興未輸人。陋巷誰為俗，寒窗不染塵。石齋盟四友，年下頓生春。
餞君嗟遠別，為客念周旋。征路今如此，前軍猶眇然。出關逢漢壁，登隴望胡天。亦是封侯地，期君早着鞭。
宿雨朝來歇，空山秋氣清。盤雲雙鶴下，隔水一蟬鳴。古道黃花落，平蕪赤燒生。茂陵雖有病，猶得伴君行。
野水煙鶴唳，楚天雲雨空。玩舟清景晚，垂釣綠蒲中。落花飄旅衣，歸流澹清風。緣源不可極，遠樹但青蔥。
霽景滿水國，我公望江城。碧山與黃花，爛熳多秋情。搖落見松柏，歲寒比忠貞。歡娛在鴻都，是日思朝英。
志士不敢道，貯之成禍胎。小人無事藝，假爾作梯媒。解釋愁腸結，能分睡眼開。朱門狼虎性，一半逐君回。
貧交千里外，失路更傷離。曉淚芳草盡，夜魂明月知。空山連野外，寒鳥下霜枝。此景正寥落，為君玄發衰。
漠漠佳城幽，蒼蒼松檟暮。魯幕飄欲卷，宛駟悲還顧。楚輓繞廬山，胡笳臨武庫。悵然郊原靜，煙生歸鳥度。
黃壤詎知我，白頭徒憶君。唯將老年淚，一灑故人文。遺文三十軸，軸軸金玉聲。龍門原上土，埋骨不埋名。
杜門不復出，久與世情疏。以此為良策，勸君歸舊廬。醉歌田舍酒，笑讀古人書。好是一生事，無勞獻子虛。
鳥啼楊柳垂，此別千萬里。古路入商山，春風去灞水。停車落日在，罷酒離人起。蓬戶寄龍沙，送歸情詎已。
夕陽秋草上，去馬弟兄看。年少初辭闕，時危遠效官。山行獨夜雨，旅宿二陵寒。詩興生何處，嵩陽羽客壇。
病起見秋扇，風前悟感傷。念予當咽絶，得爾致清涼。沙鷺如搖影，汀蓮似綻香。不同婕妤詠，托意怨君王。
摧折不自守，秋風吹若何。暫時花戴雪，幾處葉沉波。體弱春風早，叢長夜露多。江湖後搖落，亦恐歲蹉跎。
瑞雲千里映，祥輝四望新。隨風亂鳥翅，泛水結魚鱗。布葉疑臨夏，開花詎待春。願得承嘉景，無令掩桂輪。
離堂徒宴語，行子但悲辛。雖是還家路，終為隴上人。先秋雪已滿，近夏草初新。唯有聞羌笛，梅花曲裡春。
聞健朝朝出，乘春處處尋。天供閒日月，人借好園林。漸以狂為態，都無悶到心。平生身得所，未省似而今。
所向似無端，風前吟憑欄。旁人應悶見，片水自閒看。碧底紅鱗鬣，澄邊白羽翰。南山眾木葉，飄著竹聲干。
急風吹緩箭，弱手馭強弓。欲高翻覆下，應西還更東。十回俱著地，兩手並擎空。借問誰為此，乃應是宋公。
華陽仙洞口，半嶺拂雲看。窈窕穿苔壁，差池對石壇。方隨地脈轉，稍覺水晶寒。未果變金骨，歸來茲路難。
煙冷暮江濱，高歌散誕身。移舟過蓼岸，待月正絲綸。亦與樵翁約，同遊酒市春。白頭雲水上，不識獨醒人。
莽莽天涯雨，江邊獨立時。不愁巴道路，恐濕漢旌旗。雪嶺防秋急，繩橋戰勝遲。西戎甥舅禮，未敢背恩私。
澗壑吼風雷，香門絶頂開。閣寒僧不下，鐘定虎常來。鳥啄林稍果，鼯跳竹裡苔。心源無一事，塵界擬休回。
沃州初望海，攜手盡時髦。小暑開鵬翼，新蓂長鷺濤。月如芳草遠，身比夕陽高。羊祜傷風景，誰雲異我曹。
尊裡看無色，杯中動有光。自君拋我去，此物共誰嘗。世上強欺弱，人間醉勝醒。自君拋我去，此語更誰聽。
懷祿兼就養，更懷趨府心。晴山東里近，春水北門深。新綬映芳草，舊家依遠林。還乘鄭小駟，躞蹀縣城陰。
瑤草寒不死，移植滄江濱。東風灑雨露，會入天地春。予若洞庭葉，隨波送逐臣。思歸未可得，書此謝情人。
鄰井雙梧上，一蟬鳴隔牆。依稀舊林日，撩亂繞山堂。難嘿吟風口，終清飲露腸。老僧加護物，應任噪殘陽。
康衢一望通，河洛正天中。樓勢排高鳳，橋形架斷虹。遠山晴帶雪，寒水晚多風。幾日還攜手，鳥鳴花滿宮。
金笳悲故曲，玉座積深塵。言是邯鄲伎，不見鄴城人。青苔竟埋骨，紅粉自傷神。唯有漳河柳，還向舊營春。
聞說荊南馬，尚書玉腕騮。頓驂飄赤汗，跼蹐顧長楸。胡虜三年入，乾坤一戰收。舉鞭如有問，欲伴習池游。
賤子來還去，何人伴使君。放歌迎晚醉，指路上高雲。此夜雁初至，空山雨獨聞。別多頭欲白，惆悵惜余醺。
謾道詩名出，何曾著苦吟。忽來還有意，已過即無心。夏月山長往，霜天寺獨尋。故人憐拙樸，時復寄空林。
鄉路穿京過，寧心去少同。日斜尋闊磧，春盡逐歸鴻。獨樹河聲外，凝笳塞色中。憐君到此處，卻背老萊風。
步輦出披香，清歌臨太液。曉樹流鶯滿，春堤芳草積。風光翻露文，雪華上空碧。花蝶來未已，山光暖將夕。
從作兩河客，別離經半年。卻來峰頂宿，知廢甄南禪。余霧沉斜月，孤燈照落泉。何當閒事盡，相伴老溪邊。
團扇復團扇，奉君清暑殿。秋風入庭樹，從此不相見。上有乘鸞女，蒼蒼蟲網遍。明年入懷袖，別是機中練。
近逢商雒客，知爾住南塘。草閣平春水，柴門掩夕陽。隨蜂收野蜜，尋麝採生香。更憶前年醉，松花滿石床。
世學高南郡，身封盛魯邦。九流宗韻海，七字揖文江。借賞雲歸堞，留歡月在窗。不知名教樂，千載與誰雙。
山映南徐暮，千帆入古津。魚驚出浦火，月照渡江人。清鏡催雙鬢，滄波寄一身。空憐莎草色，長接故園春。
雲驂驅半景，星蹕坐中天。國誕玄宗聖，家尋碧落仙。玉杯鸞薦壽，寶算鶴知年。一睹光華旦，欣承道德篇。
平生愛山水，下馬虎溪時。已到終嫌晚，重遊預作期。寺寒三伏雨，松偃數朝枝。翻譯如曾見，白蓮開舊池。
扁舟時屬暝，月上有餘輝。海燕秋還去，漁人夜不歸。中流何寂寂，孤棹也依依。一點前村火，誰家未掩扉。
玉勒侍行襜，郗超未有髯。守儒輕獵騎，承誨訪沈潛。雲勢將峰雜，江聲與嶼兼。還當見王粲，應念二毛添。
日下苑西宮，花飄香徑紅。玉釵斜白燕，羅帶弄青蟲。皓齒初含雪，柔枝欲斷風。可憐傾國艷，誰信女為戎。
江南折芳草，江北贈佳期。江闊水復急，過江常苦遲。蘋白蘭葉青，恐度先香時。美人碧雲外，寧見長相思。
今日陪樽俎，良籌復在茲。獻酬君有禮，賞罰我無私。莫怪斜相向，還將正自持。一朝權入手，看取令行時。
肅肅蓮花界，熒熒貝葉宮。金人來夢裡，白馬出城中。湧塔初從地，焚香欲遍空。天歌應春籥，非是為春風。
家在橫塘曲，那能萬里違。門臨秋水掩，帆帶夕陽飛。傲俗宜紗帽，干時倚布衣。獨將湖上月，相逐去還歸。
素幔隨流水，歸舟返舊京。老親如宿昔，部曲異平生。風送蛟龍雨，天長驃騎營。一哀三峽暮，遺後見君情。
三月桃花浪，江流複舊痕。朝來沒沙尾，碧色動柴門。接縷垂芳餌，連筒灌小園。已添無數鳥，爭浴故相喧。
秋蔬擁霜露，豈敢惜凋殘。暮景數枝葉，天風吹汝寒。綠沾泥滓盡，香與歲時闌。生意春如昨，悲君白玉盤。
秦地平如掌，層城出雲漢。樓閣九衢春，車馬千門旦。綠柳開復合，紅塵聚還散。日晚鬥雞回，經過狹斜看。
流陽為役者，相訪葉紛紛。有句雖如我，無心未似君。構林青及竹，茆屋暖于雲。何日相將去，千山麋鹿群。
雲水生寒色，高亭發遠心。雁來疏角韻，槐落減秋陰。隔石嘗茶坐，當山抱瑟吟。誰知瀟灑意，不似有朝簪。
東西那有礙，出處豈虛心。曉入洞庭闊，暮歸巫峽深。渡江隨鳥影，擁樹隔猿吟。莫隱高唐去，枯苗待作霖。
九洛韶光媚，三川物候新。花明丹鳳浦，日映玉鷄津。元禮期仙客，陳王睹麗人。神龜方錫瑞，綠字重來臻。
客路三千里，西風兩鬢塵。貪名笑吳起，說國嘆蘇秦。托興非耽酒，思家豈為蒓。可憐今夜月，獨照異鄉人。
新開望山處，今朝減病眠。應移千里道，猶自數峰偏。故欲遮春巷，還來繞暮天。老夫行步弱，免到寺門前。
閒花未零落，心緒已紛紛。久客無人見，新禽何處聞。舟隨一水遠，路出萬山分。夜月生愁望，孤光必照君。
老尹醉醺醺，來隨年少群。不憂頭似雪，但喜稼如雲。歲望千箱積，秋憐五穀分。何人知帝力，堯舜正為君。
茫茫葭菼外，一望一沾衣。秋水連天闊，涔陽何處歸。沙鷗積暮雪，川日動寒暉。楚客來相問，孤舟泊釣磯。
薄食當齋戒，散班同隱淪。佛容為弟子，天許作閒人。唯置床臨水，都無物近身。清風散髮臥，兼不要紗巾。
仙鶴曾鳴處，泉兼半井苔。直峰拋影入，片月瀉光來。瀲灧侵顏冷，深沉慰眼開。何因值舟頂，滿汲石瓶回。
誤入杏花塵，晴江一看春。菰蒲雖似越，骨肉且非秦。曲岸藏翹鷺，垂楊拂躍鱗。徒憐汀草色，未是醉眠人。
繞屋樹森森，多棲紫閣禽。暫過當永夜，微得話前心。入楚行應遠，經湘恨必深。那堪對寒燭，更賦別離吟。
涼風木槿籬，暮雨槐花枝。並起新秋思，為得故人詩。避地鳥擇木，升朝魚在池。城中與山下，喧靜暗相思。
積雨晴時近，西風葉滿泉。相逢嵩岳客，共聽楚城蟬。宿館橫秋島，歸帆漲遠田。別多還寂寞，不似剡中年。
野客蒙詩贈，殊恩欲報難。本求文舉識，不在子真官。細雨雙林暮，重陽九日寒。貧齋一叢菊，願與上賓看。
高步陟崔嵬，吟閒路惜回。寺知何代有，僧見梵天來。暮靄連沙積，余霞遍檻開。更期招靜者，長嘯上南台。
日日為詩苦，誰論春與秋。一聯如得意，萬事總忘憂。雨墮花臨砌，風吹竹近樓。不吟頭也白，任白此生頭。
雀入官倉中，所食能損幾。所恨往複頻，官倉乃害爾。魚網不在天，鳥網不張水。飲啄要自然，何必空城裡。
誰喜老閒身，春山起送君。欲憑蓮社信，轉入洞庭雲。道路長無阻，干戈漸不聞。秋來向何處，相憶雁成群。
酒醒閒獨步，小院夜深涼。一領新秋簟，三間明月廊。未收殘盞杓，初換熱衣裳。好是幽眠處，松陰六尺床。
君子盈天階，小人甘自免。方隨煉金客，林上家絶巘。背嶺花未開，入雲樹深淺。清晝猶自眠，山鳥時一囀。
征驂臨野次，別袂慘江垂。川霽浮煙斂，山明落照移。鷹風凋晚葉，蟬露泣秋枝。亭皋分遠望，延想間雲涯。
百慮片帆下，風波極目看。吳山兼鳥沒，楚色入衣寒。過此愁人處，始知行路難。夕陽沙島上，迴首一長嘆。
山景寂已晦，野寺變蒼蒼。夕風吹高殿，露葉散林光。清鐘始戒夜，幽禽尚歸翔。誰復掩扉臥，不詠南軒涼。
致此自僻遠，又非珠玉裝。如何有奇怪，每夜吐光芒。虎氣必騰踔，龍身寧久藏。風塵苦未息，持汝奉明王。
累職比柴桑，清秋入楚鄉。一船燈照浪，兩岸樹凝霜。亭吏趨寒霧，山城斂曙光。無辭折腰久，仲德在鴛行。
茅屋多新意，芳林昨試移。野人知石路，戲鳥認花枝。慢水縈蓬戶，閒雲掛竹籬。到家成一醉，歸馬不能騎。
古縣新煙火，東西入客詩。靜長如假日，貧更甚閒時。僧借松蘿住，人將雨雪期。三年一官罷，岳石看成碑。
清沚雙鸂鶒，前年海上雛。今來戀洲嶼，思若在江湖。欲起搖荷蓋，閒飛濺水珠。不能常泛泛，惟作逐波鳧。
離人去復留，白馬黑貂裘。屈指論前事，停鞭惜舊遊。帝鄉那可忘，旅館日堪愁。誰念無知己，年年睢水流。
鵲印慶仍傳，魚軒寵莫先。從夫元凱貴，訓子孟軻賢。龍是雙歸日，鸞非獨舞年。哀榮今共盡，淒愴杜陵田。
濟北甄神貺，河西濯錦文。聲應天池雨，影觸岱宗雲。燕歸猶可候，羊起自成群。何當握靈髓，高枕絶囂氛。
山豫乘金節，飛文煥日宮。萸房開聖酒，杏苑被玄功。塔向三天迥，禪收八解空。叨恩奉蘭藉，終愧洽薰風。
欣逢柏台友，共謁聰公禪。石室無人到，繩床見虎眠。陰崖常抱雪，枯澗為生泉。出處雖雲異，同歡在法筵。
睡髻休頻攏，春眉忍更長。整釵梔子重，泛酒菊花香。綉疊昏金色，羅揉損砑光。有時閒弄筆，亦畫兩鴛鴦。
憑軒聊一望，春色幾芬菲。野外煙初合，樓前花正飛。嬌鶯弄新響，斜日散餘暉。誰忍孤遊客，言念獨依依。
玉窗朝日映，羅帳春風吹。拭淚攀楊柳，長條踠地垂。白花飛歷亂，黃鳥思參差。妾自肝腸斷，傍人那得知。
子列光殊價，明時忍自高。寧無好舟楫，不泛惡風濤。大翼終難戢，奇鋒且自韜。春來煙渚上，幾淨雪霜毫。
聞有雍容地，千年無四鄰。園院風煙古，池台松檟春。雲疑作賦客，月似聽琴人。寂寂啼鶯處，空傷遊子神。
歸去南江水，磷磷見底清。轉逢空闊處，聊洗滯留情。浦樹遙如待，江鷗近若迎。津途別有趣，況乃濯吾纓。
金陵山色裡，蟬急向秋分。迥寺橫洲島，歸僧渡水雲。夕陽依岸盡，清磬隔潮聞。遙想禪林下，爐香帶月焚。
交趾殊風候，寒遲暖復催。仲冬山果熟，正月野花開。積雨生昏霧，輕霜下震雷。故鄉逾萬里，客思倍從來。
盛德陳萬舞，威棱暢九垓。風雲交律候，日月麗昭回。行慶休祥發，乘和春氣來。百神肅臨享，蕩蕩天門開。
天寒吟竟曉，古屋瓦生松。寄信船一隻，隔鄉山萬重。樹來沙岸鳥，窗度雪樓鐘。每憶江中嶼，更看城上峰。
一帆何處去，正在望中微。浦迥搖空色，汀回見落暉。每爭高鳥度，能送遠人歸。偏似南浮客，悠揚無所依。
總章陳昔典，衢室禮惟神。宏規則天地，神用葉陶鈞。負扆三春旦，充庭萬宇賓。顧己誠虛薄，空慚馭兆人。
水宿仍餘照，人煙復此亭。驛邊沙舊白，湖外草新青。萬象皆春氣，孤槎自客星。隨波無限月，的的近南溟。
罷郡歸侵夏，仍聞靈隱居。僧房謝脁語，寺額葛洪書。月樹獮猴睡，山池菡萏疏。吾皇愛清靜，莫便結吾廬。
一門同秘省，萬里作長城。問絹蓮花府，揚旗細柳營。詞鋒偏卻敵，草奏直論兵。何幸新詩贈，真輸小謝名。
薄晚嘯遊人，車馬亂驅塵。月光三五夜，燈焰一重春。煙雲迷北闕，簫管識南鄰。洛城終不閉，更出小平津。
干戈阻上日，南國寄貧居。舊裡荒應盡，新年病未除。窗風連島樹，門徑接鄰蔬。我有閒來約，相看雪滿株。
藕葉綴為衣，東西泣路岐。鄉心日落後，身計酒醒時。觸目多添感，凝情足所思。覊愁難盡遣，行坐一低眉。
九重宣室召，萬里建溪行。事直皇天在，歸遲白髮生。用材身復起，睹聖眼猶明。離別寒江上，潺湲若有情。
惆悵遙江路，蕭條落日過。蟬鳴獨樹急，鴉向古城多。轉曲隨青嶂，因高見白波。潘生秋徑草，嚴子意如何。
掛席東南望，青山水國遙。舳艫爭利涉，來往接風潮。問我今何去，天台訪石橋。坐看霞色曉，疑是赤城標。
南山茶事動，灶起岩根傍。水煮石發氣，薪然杉脂香。青瓊蒸後凝，綠髓炊來光。如何重辛苦，一一輸膏粱。
沅湘春色還，風暖煙草綠。古之傷心人，于此腸斷續。予非懷沙客，但美采菱曲。所願歸東山，寸心于此足。
謫宦自麻衣，銜冤至死時。山根三尺墓，人口數聯詩。仙桂終無分，皇天似有私。暗松風雨夜，空使老猿悲。
蠻語鈎輈音，蠻衣斑斕布。熏狸掘沙鼠，時節祠盤瓠。忽逢乘馬客，恍若驚麏顧。腰斧上高山，意行無舊路。
仙媛乘龍日，天孫捧雁來。可憐桃李樹，更繞鳳凰台。燭照香車入，花臨寶搧開。莫令銀箭曉，為盡合歡杯。
休糧知幾載，臉色似桃紅。半醉離城去，單衣行雪中。水聲茅洞曉，雲影石房空。莫學秦時客，音書便不通。
休師竹林北，空可兩三間。雖愛獨居好，終來相伴閒。猶嫌近前樹，為礙看南山。的有深耕處，春初須早還。
後學方成市，吾師又上賓。洞天應不夜，源樹只如春。棋客留童子，山精避直神。無因握石髓，及與養生人。
華月當秋滿，朝英假興同。淨林新霽入，規院小涼通。碎影行筵裡，搖花落酒中。消宵凝爽意，並此助文雄。
相知四十年，故國與長安。俱喜今辰在，休論往歲難。海鳴秋日黑，山直夏風寒。終始前儒道，升沈盡一般。
中岩多少隱，提榼抱琴游。潭冷薜蘿晚，山香松桂秋。瓢閒高樹掛，杯急曲池流。獨有迷津客，東西南北愁。
朝下有閒思，南溝邊水行。因來見寥落，轉自嘆平生。白首丈夫氣，赤心知己情。留詩本相慰，卻憶苦吟聲。
黃鸝啄紫椹，五月鳴桑枝。我行不記日，誤作陽春時。蠶老客未歸，白田已繅絲。驅馬又前去，捫心空自悲。
高秋蘇病氣，白髮自能梳。藥餌憎加減，門庭悶掃除。杖藜還客拜，愛竹遣兒書。十月江平穩，輕舟進所如。
餞酒臨豐樹，褰帷出魯陽。蕙蘭春已晚，桐柏路猶長。祖逖方城鎮，安期外氏鄉。從來二千石，天子命唯良。
漏傳初五點，鷄報第三聲。帳下從容起，窗間曨昒明。照書燈未滅，暖酒火重生。理曲絃歌動，先聞唱渭城。
葫蘆窗畔掛，是物在其間。雪色老人鬢，桃花童子顏。祭星秋卜日，採藥曉登山。舊放長生鹿，時銜瑞草還。
焚香祝海靈，開眼夢中行。得達即便是，無生可作輕。流黃山火著，碇石索雷鳴。想到夷王禮，還為上寺迎。
褒斜行客過，棧道響危空。路濕雲初上，山明日正中。水程通海貨，地利雜吳風。一別金門遠，何人復薦雄。
雙岩瀉一川，回馬斷橋前。古廟陰風地，寒鐘暮雨天。沙虛留虎跡，水滑帶龍涎。卻下臨江路，潮深無渡船。
朝煙涵樓台，晚雨染島嶼。漁童驚狂歌，艇子喜野語。山容堪停杯，柳影好隱暑。年華如飛鴻，鬥酒幸且舉。
故人能愛客，秉燭會吾曹。家為朋徒罄，心緣翰墨勞。夜寒銷臘酒，霜冷重綈袍。醉臥西窗下，時聞雁響高。
小一何人識，騰騰天地間。尋常如一鶴，亦不愛青山。鐵鉢年多赤，麻衣帶毳斑。只聞尋五柳，時到月中還。
何處堪留客，香林隔翠微。薜蘿通驛騎，山竹掛朝衣。霜引台烏集，風驚塔雁飛。飲茶勝飲酒，聊以送將歸。
借地結茅棟，橫竹掛朝衣。秋園雨中綠，幽居塵事違。陰井夕蟲亂，高林霜果稀。子有白雲意，構此想岩扉。
凡弔先生者，多傷荊棘間。不知三尺墓，高卻九華山。天地有何外，子孫無亦閒。當時若征起，未必得身還。
何處人驚起，飛來過草堂。丹心勞避弋，萬里念隨陽。影斷風天月，聲孤荻岸霜。明年趁春去，江上別鴛鴦。
東水將孤客，南行路幾千。虹翻潮上雨，鳥落瘴中天。謫去寧留恨，思歸豈待年。銜杯且一醉，別淚莫潸然。
華館遲嘉賓，逢迎淑景新。錦筵開絳帳，玉珮下朱輪。曲裡三仙會，風前百囀春。欲知忘味處，共仰在齊人。
時艱方用武，儒者任浮沈。搖落秋江暮，憐君巴峽深。丘門多白首，蜀郡滿青襟。自解書生詠，愁猿莫夜吟。
南使孤帆遠，東風任意吹。楚雲殊不斷，江鳥暫相隨。月淨鴛鴦水，春生荳蔻枝。賞稱佳麗地，君去莫應知。
解巾州主簿，捧檄不辭遙。獨鶴九霄翼，寒松百尺條。晨裝沾雨雪，旅宿候風潮。為政閒無事，清談肅郡僚。
卑情不敢論，拜首入轅門。列郡諸侯長，登朝八座尊。凝笳臨水發，行旆向風翻。幾許遺黎泣，同懷父母恩。
含毫意不淺，微月上簾櫳。門靜吏人息，心閒囹圄空。繁星入疏樹，驚鵲倦秋風。始覺牽卑劇，宵眠亦在公。
鳥銜野田草，誤入枯桑裡。客土植危根，逢春猶不死。草木雖無情，因依尚可生。如何同枝葉，各自有枯榮。
北鳥飛不到，北人今去游。天涯浮瘴水，嶺外問潘州。草木春冬茂，猿猱日夜愁。定知遷客淚，應只對君流。
君入空台去，朝往暮還來。我入泉台去，泉門無復開。鰥夫仍系職，稚女未勝哀。寂寞咸陽道，家人覆墓回。
不向新安去，那知江路長。猿聲近廬霍，水色勝瀟湘。驛路收殘雨，漁家帶夕陽。何須愁旅泊，使者有輝光。
初日在斜溪，山雲片片低。鄉愁夢裡失，馬色望中迷。澗底淒泉氣，岩前遍綠荑。非關秦塞去，無事候晨鷄。
台山朝佛隴，勝地絶埃氛。冷色石橋月，素光華頂雲。遠泉和雪溜，幽磬帶松聞。終斷遊方念，爐香繼此焚。
掛席曙鐘初，家山半在吳。櫓聲過遠寺，江色潤秋蕪。陂鶴巢城木，邊鴻宿岸蘆。知君當永夜，獨釣五湖隅。
疊石狀崖巘，翠含城上樓。前移廬霍峰，遠帶沅湘流。瀟灑主人靜，夤緣芳徑幽。清輝在昏旦，豈異東山游。
病發乾垂枕，臨風強起梳。蝶飛魂尚弱，蟻鬥體猶虛。瘦骨呻吟後，羸容几杖初。庭幽行藥靜，涼暑翠筠疏。
一點消未盡，孤月在竹陰。晴光夜轉瑩，寒氣曉仍深。還對讀書牖，且關乘興心。已能依此地，終不傍瑤琴。
春半南陽西，柔桑過村塢。裊裊垂柳風，點點回塘雨。蓑唱牧牛兒，籬窺蒨裙女。半濕解征衫，主人饋鷄黍。
雲屋何年客，青山白日長。種花春掃雪，看籙夜焚香。上象壺中闊，平生醉裡忙。幸承仙籍後，乞取大還方。
隋堤望楚國，江上一歸人。綠氣千檣暮，青風萬里春。試才初得桂，泊渚肯傷蘋。拜手終淒愴，恭承中外親。
長安驅馳地，貴賤共悠悠。白日誰相促，勞生自不休。鳳翔雙闕曉，蟬噪六街秋。獨有南宮客，時來話釣舟。
為郎名更重，領郡是蹉跎。官壁題詩盡，衙庭看鶴多。城池連草塹，籬落帶椒坡。未覺旗旛貴，閒行觸處過。
一盞新羅酒，凌晨恐易消。歸應沖鼓半，去不待笙調。歌好惟愁和，香濃豈惜飄。春場鋪艾帳，下馬雉媒嬌。
萬方厭秦德，戰伐何紛紛。四皓同無為，丘中臥白雲。自漢成帝業，一來翼儲君。知幾道可尚，隱括成元勛。
風勁角弓鳴，將軍獵渭城。草枯鷹眼疾，雪盡馬蹄輕。忽過新豐市，還歸細柳營。回看射鵰處，千里暮雲平。
北面香爐秀，南邊瀑布寒。自來還獨去，夏滿又秋殘。日影松杉亂，雲容洞壑寬。何峰是鄰側，片石許相安。
漢祀應祥開，魯郊西狩回。奇音中鐘呂，成角喻英才。畫像臨仙閣，藏書入帝台。若驚能吐浦，為待鳳凰來。
陰洞日光薄，花開不及時。當春無半樹，經燒足空枝。疏與香風會，細將泉影移。此中人到少，開盡幾人知。
卓絶明時第，孤貞貴後貧。郤詵為冑子，季札是鄉人。筆下調金石，花開領搢紳。那堪歸葬日，哭渡柳楊津。
皎皎白林秋，微微翠山靜。禪居感物變，獨坐開軒屏。風泉夜聲雜，月露宵光冷。多謝忘機人，塵憂未能整。
孤吟望至公，已老半生中。不有同人達，兼疑此道窮。只應才自薄，豈是命難通。尚激摶溟勢，期君借北風。
雨霽湘楚晚，水涼天亦澄。山中應解夏，渡口有行僧。鳥列滄洲隊，雲排碧落層。孤峰磬聲絶，一點石龕燈。
跨鞍今永訣，垂淚別親賓。漢地行將遠，胡關逐望新。交河擁塞路，隴首暗沙塵。唯有孤明月，猶能遠送人。
無子抄文字，老吟多飄零。有時吐向床，枕席不解聽。鬥蟻甚微細，病聞亦清泠。小大不自識，自然天性靈。
日日只騰騰，心機何以興。詩魔苦不利，禪寂頗相應。硯滿塵埃點，衣多坐臥棱。如斯自消息，合是個閒僧。
高柳滿春城，東園有鳥聲。折花朝露滴，漱石野泉清。心許陶家醉，詩逢謝客呈。應憐末行吏，曾是魯諸生。
近拋蓑笠者，急善遇休明。未省親宗伯，焉能識正聲。病容經夏在，岳夢入秋並。無限林中意，今逢許郭傾。
秋聲連岳樹，草色遍汀洲。多事時為客，無人處上樓。雲疏片雨歇，野闊九江流。欲向南朝去，詩僧有惠休。
涼王宮殿盡，蕪沒隴雲西。今日聞君使，雄心逐鼓鼙。行當收漢壘，直可取蒲泥。舊國無由到，煩君下馬題。
別館青山郭，遊人折柳行。落花經上巳，細雨帶清明。鶗鴂流芳暗，鴛鴦曲水平。歸心何處醉，寶瑟有餘聲。
烽火照西京，心中自不平。牙璋辭鳳闕，鐵騎繞龍城。雪暗凋旗畫，風多雜鼓聲。寧為百夫長，勝作一書生。
何時粉署仙，傲兀逐戎旃。關塞猶傳箭，江湖莫系船。欲收棋子醉，竟把釣車眠。謝脁真堪憶，多才不忌前。
洞庭秋正闊，余欲泛歸船。莫辨荊吳地，唯餘水共天。渺瀰江樹沒，合沓海潮連。遲爾為舟楫，相將濟巨川。
佳人一壺酒，秋容滿千里。石馬臥新煙，憂來何所似。歌聲且潛弄，陵樹風自起。長裾壓高台，淚眼看花機。
樊水欲東流，大江又北來。樊山當其南，此中為大回。回中魚好游，回中多釣舟。漫欲作漁人，終焉無所求。
玉律藏冰候，彤階飛雪時。日寒消不盡，風定舞還遲。瓊樹留宸矚，璇花入睿詞。懸知穆天子，黃竹謾言詩。
紺宇橫天室，迴鑾指帝休。曙陰迎日盡，春氣抱岩流。空樂繁行漏，香煙薄彩斿。玉膏從此泛，仙馭接浮丘。
玉蕊天中樹，金閨昔共窺。落英閒舞雪，蜜葉乍低帷。舊賞煙霄遠，前歡歲月移。今來想顏色，還似憶瓊枝。
朝吟復暮吟，只此望知音。舉世輕孤立，何人念苦心。他鄉無舊識，落日羡歸禽。況住寒江上，漁家似故林。
不厭晴林下，微風度葛巾。寧唯北窗月，自謂上皇人。叢筱輕新暑，孤花占晚春。寄言莊叟蝶，與爾得天真。
孤蹇復飄零，天涯若墮螢。東風吹痼疾，暖日極青冥。蠶市歸農醉，漁舟釣客醒。論邦苦不早，只此負王庭。
入境風煙好，幽人不易傳。新居多是客，舊隱半成仙。山斷雲沖騎，溪長柳拂船。何當許過縣，聞有篋中篇。
野竹自成徑，繞溪三里余。檀欒被層阜，蕭瑟蔭清渠。日落見林靜，風行知谷虛。田家故人少，誰肯共焚魚。
公子戀庭闈，勞歌涉海涯。水乘舟楫去，親望老萊歸。斜日催烏鳥，清江照綵衣。平生急難意，遙仰鶺鴒飛。
憲廳名最重，假日許從容。床滿諸司印，庭高五粒松。井尋蕓吏汲，茶拆岳僧封。鳥度簾旌暮，猶吟隔苑鐘。
水勢臨階轉，峰形對路開。槎從天上得，石是海邊來。瑞草分叢種，祥花間色栽。舊傳詞賦客，唯見有鄒枚。
林棲無異歡，煮茗就花欄。雀啅北岡曉，僧開西閣寒。沖橋二水急，扣月一鐘殘。明發還分手，徒悲行路難。
南國多佳人，莫若大堤女。玉床翠羽帳，寶襪蓮花炬。魂處自目成，色授開心許。迢迢不可見，日暮空愁予。
月皎昭陽殿，霜清長信宮。天行乘玉輦，飛燕與君同。更有留情處，承恩樂未窮。誰憐團扇妾，獨坐怨秋風。
師與雷居士，尋山道入閩。應將熊耳印，別授武夷君。崖罅仙棺出，江垠毒草分。他年相覓在，莫苦入深雲。
天末江城晚，登臨客望迷。春潮平島嶼，殘雨隔虹霓。鳥與孤帆遠，煙和獨樹低。鄉山何處是，目斷廣陵西。
高第由佳句，諸生似者稀。長安帶酒別，建業候潮歸。稚子歡迎棹，鄰人為掃扉。含情過舊浦，鷗鳥亦依依。
南國辛居士，言歸舊竹林。未逢調鼎用，徒有濟川心。予亦忘機者，田園在漢陰。因君故鄉去，遙寄式微吟。
二十逐嫖姚，分兵遠戍遼。雪迷經塞夜，冰壯渡河朝。促放雕難下，生騎馬未調。小儒何足問，看取劍橫腰。
音書不可論，河塞雪紛紛。雁足期蘇武，狐裘見薛君。城池通紫陌，鞍馬入黃雲。遠棹漳渠水，平流幾處分。
河出鳥宿後，螢火白露中。上人坐不倚，共我論量空。殘月華晻曖，遠水響玲瓏。爾時無了夢，茲宵方未窮。
思婦屏輝掩，遊人燭影長。玉壺初下箭，桐井共安床。色帶長河色，光浮滿月光。靈山有珍瓮，仙闕薦君王。
陸海披晴雪，千旗獵早陽。岳臨秦路險，河繞漢垣長。行漏通鳷鵲，離宮接建章。都門信宿近，歌舞從周王。
尋常看不見，花落樹多苔。忽向高枝發，又從何處來。風清聲更揭，月苦意彌哀。多少求名者，年年被爾催。
幾年為郡守，家似布衣貧。沽酒迎幽客，無金與近臣。搗茶書院靜，講易藥堂春。歸闕功成後，隨車有野人。
禮盛追崇日，人知友悌恩。舊居從代邸，新隴入文園。鴻寶仙書秘，龍旂帝服尊。蒼蒼松裡月，萬古此高原。
久客應吾道，相隨獨爾來。孰知江路近，頻為草堂回。鵝鴨宜長數，柴荊莫浪開。東林竹影薄，臘月更須栽。
湘中有岑穴，君去掛帆過。露細蒹葭廣，潮回島嶼多。汀洲延夕照，楓葉墜寒波。應使同漁者，生涯許釣歌。
酒薄吹還醒，樓危望已窮。江皋當落日，帆席見歸風。煙帶龍潭白，霞分鳥道紅。慇勤報秋意，只是有丹楓。
無端游絶塞，歸鬢已蒼然。戎羯圍中過，風沙馬上眠。草衰頻過燒，耳冷不聞蟬。從此甘貧坐，休言更到邊。
慇勤莫遽起，四坐悉同袍。世上詩難得，林中酒更高。隋堤傍楊柳，楚驛在波濤。別後書頻寄，無辭費筆毫。
北風吹雨雪，舉目已淒淒。戰鬼秋頻哭，征鴻夜不棲。沙平關路直，磧廣郡樓低。此去非東魯，人多事鼓鼙。
九重馳道出，三巳禊堂開。畫鷁中流動，青龍上苑來。野花飄禦座，河柳拂天杯。日晚迎祥處，笙鏞下帝台。
終年常避喧，師事五千言。流水閒過院，春風與閉門。山茶邀上客，桂實落前軒。莫強教余起，微官不足論。
亂雪千花落，新絲兩鬢生。老除吳郡守，春別洛陽城。江上今重去，城東更一行。別花何用伴，勸酒有殘鶯。
寒水停園沼，秋池滿敗荷。杜門窮典籍，所得事今多。誰謂三才貴，余觀萬化同。心虛嫌蠹食，年老怯狂風。
相悲得成長，同是外家恩。舊業廢三畝，弱年成一門。城開山日早，吏散渚禽喧。東閣謬容止，予心君冀言。
蕩漾空沙際，虛明入遠天。秋光照不極，鳥色去無邊。勢引長雲闊，波輕片雪連。汀洲杳難測，萬古覆蒼煙。
還如費冠卿，向此振高名。肯羡魚須美，長誇鶴氅輕。理琴寒指倦，試藥黑髭生。時泰難雲臥，隨看急詔行。
一身無定處，萬里獨銷魂。芳草迷歸路，春流滴淚痕。幾時休旅食，何夜宿江村。欲識相思苦，空山啼暮猿。
台殿冠嵯峨，春來日日過。水分諸院少，雲近上方多。眾籟凝絲竹，繁英耀綺羅。酒酣詩自逸，乘月棹寒波。
獨繞虛齋徑，常持小斧柯。幽陰成頗雜，惡木剪還多。枸杞因吾有，鷄棲奈汝何。方知不材者，生長漫婆娑。
紫衣明主贈，歸寺感先師。受業恩難報，開堂影不知。松風欹枕夜，山雪下樓時。此際無人會，微吟復斂眉。
清川已再涉，疲馬共西還。何事行人倦，終年流水閒。孤煙飛廣澤，一鳥向空山。愁入雲峰裡，蒼蒼閉古關。
草綠長門閉，苔青永巷幽。寵移新愛奪，泣下故情留。啼鳥驚殘夢，飛花攪獨愁。自憐春色罷，團扇復迎秋。
歸客留不住，朝雲縱復橫。馬頭向春草，鬥柄臨高城。嗟我久離別，羡君看弟兄。歸心更難道，迴首一傷情。
衣彩獨歸去，一枝蘭更香。馬嘶芳草渡，門掩百花塘。野色亭台晚，灘聲枕簟涼。小齋松島上，重葉覆書堂。
南北與山鄰，蓬庵庇一身。繁霜疑有雪，荒草似無人。遂性在耕稼，所交唯賤貧。何掾張椽傲，每重德璋親。
借問江上柳，青青為誰春。空游昨日地，不見昨日人。繚繞萬家井，往來車馬塵。莫道無相識，要非心所親。
江心天半寺，一夕萬緣空。地出浮雲上，星搖積浪中。滴漚垂閣雨，吹檜送帆風。旦夕聞清磬，唯應是釣翁。
北別黃榆塞，南歸白雲鄉。孤舟下彭蠡，楚月沈滄浪。為子惜功業，滿身刀箭瘡。莫渡汨羅水，回君忠孝腸。
日下征良匠，宮中贈阿嬌。瑞蓮開二孕，瓊縷織千條。蟬翼輕輕結，花紋細細挑。舞時紅袖舉，纖影透龍綃。
寺對遠山起，幽居仍是師。斜陽通暗隙，殘雪落疏籬。松靜鶴棲定，廊虛鐘盡遲。朝朝趨府吏，來此是相宜。
又是秋殘也，無聊意若何。客程江外遠，歸思夜深多。峴首飛黃葉，湘湄走白波。仍聞漢都護，今歲合休戈。
華軒邇台座，顧影忝時倫。弱質偃彌曠，清風來亦頻。恩輝坐凌邁，景物恣芳新。終乃愧吾友，無容私此身。
終歲山川路，生涯總幾何。艱難為客慣，貧賤受恩多。暮角寒山色，秋風遠水波。無人見惆悵，垂鞚入煙蘿。
結茅當此地，下馬見高情。菰葉寒塘晚，杉陰白石明。向爐新茗色，隔雪遠鐘聲。閒得相逢少，吟多寐不成。
細雨弄春陰，余寒入晝深。山姿輕薄霧，煙色澹幽林。鹿踐莓苔滑，魚牽水荇沈。懷情方未已，清酒漫須斟。
獨立荒亭上，蕭蕭對晚風。天高吳塞闊，日落楚山空。猿叫三聲斷，江流一水通。前程千萬里，一夕宿巴東。
羽客今何在，空尋伊洛間。忽聞歸苦縣，復想入函關。未作千年別，猶應七日還。神仙不可見，寂寞返蓬山。
梁山鎮地險，積石阻雲端。深谷下寥廓，層岩上鬱盤。飛梁架絶嶺，棧道接危巒。攬轡獨長息，方知斯路難。
南居古廟深，高樹宿山禽。明月上清漢，騷人動楚吟。數篇正始韻，一片補亡心。孤悄欺何謝，雲波不可尋。
先皇歌舞地，今日未遊巡。幽咽龍池水，淒涼禦榻塵。隨風秋樹葉，對月老宮人。萬事如桑海，悲來欲慟神。
日掩鴻都夕，河低亂箭移。蟲飛明月戶，鵲繞落花枝。蘭襟帳北壑，玉匣鼓文漪。聞有啼鶯處，暗幄曉雲披。
海內文章伯，湖邊意緒多。玉尊移晚興，桂楫帶酣歌。春日繁魚鳥，江天足芰荷。鄭莊賓客地，衰白遠來過。
閨婦持刀坐，自憐裁剪新。葉催情綴色，花寄手成春。帖燕留妝戶，黏鷄待餉人。擎來問夫婿，何處不如真。
極目煙霞外，孤舟一使星。興中尋白雪，夢裡過滄溟。夜月松江戍，秋風竹塢亭。不知行遠近，芳草日青青。
行行方避夢，又到謝亭來。舉世皆如此，伊余何處回。竹鮮多透石，泉潔亦無苔。坐與僧同語，誰能顧酒杯。
久勞風水上，禪客喜相依。掛衲雖無分，修心未覺非。日沈山虎出，鐘動寺禽歸。月上潮平後，談空漸入微。
伏羲初製法，素女昔傳名。流水嘉魚躍，叢台舞鳳驚。嘉賓飲未極，君子娛俱並。倘入丘之戶，應知由也情。
籬落能相近，漁樵偶復同。苔封三徑絶，溪向數家通。犬吠寒煙裡，鴉鳴夕照中。時因杖藜次，相訪竹林東。
九日正乘秋，三杯興已周。泛桂迎尊滿，吹花向酒浮。長房萸早熟，彭澤菊初收。何藉龍沙上，方得恣淹留。
壯歲分罙切，少年心正同。當聞千里去，難遣一尊空。翳燭蒹葭雨，吹帆橘柚風。明年見親族，盡集在懷中。
秋來水上亭，幾處似岩扃。戲鳥翻江葉，游龜帶綠萍。管弦心慼慼，羅綺鬢星星。行樂非吾事，西齋尚有螢。
先生顓頊後，得道自何人。松柏卑于壽，兒孫老卻身。夜窗峰頂曙，寒澗洞中春。戀此逍遙境，雲間不可親。
雪暗窮海雲，灑空紛似露。朔風吹故里，宛轉玉階樹。孤妾調玉瑟，早寒生錦衿。況君張羅幕，愁坐北庭陰。
若過并州北，誰人不憶家。寒深無伴侶，路盡有平沙。磧冷唯逢雁，天春不見花。莫隨征將意，垂老事輕車。
西北雲膚起，東南雨足來。靈童出海見，神女向台回。斜影風前合，圓文水上開。十旬無破塊，九土信康哉。
九派尋陽郡，分明似畫圖。秋光連瀑布，晴翠辨香爐。才子厭蘭省，邦君榮竹符。江城多暇日，能寄八行無。
送送多窮路，遑遑獨問津。悲涼千里道，淒斷百年身。心事同漂泊，生涯共苦辛。無論去與住，俱是夢中人。
昔住匡廬北，無人知姓名。侵雲收穀粟，引蟻上柑橙。寒雨雪兼落，枯林虎獨行。誰能將白髮，共向此中生。
君同鮑明遠，邀彼休上人。鼓琴亂白雪，秋變江上春。瑤草綠未衰，攀翻寄情親。相思兩不見，流淚空盈巾。
并州汾上閣，登望似吳閶。貫郭河通路，縈村水逼鄉。城槐臨枉渚，巷市接飛梁。莫論江湖思，南人正斷腸。
九拒危城下，蕭條送爾歸。寒風吹畫角，暮雪犯征衣。道里猶成間，親朋重與違。白雲愁欲斷，看入大梁飛。
漢將留邊朔，遙遙歲序深。誰堪牧馬思，正是胡笳吟。曲斷關山月，聲悲雨雪陰。傳書問蘇武，陵也獨何心。
夏夜宴南湖，琴觴興不孤。月搖天上桂，星泛浦中珠。助照螢隨舫，添盤筍迸廚。聖朝思靜默，堪守谷中愚。
白髮添雙鬢，空宮又一年。音書鴻不到，夢寐兔空懸。地遠星辰側，天高雨露偏。聖期知有感，雲海漫相連。
岐路方為客，芳尊暫解顏。人隨轉蓬去，春伴落梅還。白雲度汾水，黃河繞晉關。離心不可問，宿昔鬢成斑。
自憶專房寵，曾居第一流。移恩向何處，暫妒不容收。夜久絲管絶，月明宮殿秋。空將舊時意，長望鳳凰樓。
畏景又加旱，火雲殊未收。籬暄饑有雀，池涸渴無鷗。岸幘頭仍痛，褰裳汗亦流。若為當此日，遷客向炎州。
白首辭知己，滄洲憶舊居。落潮回野艇，積雪臥官廬。范叔寒猶在，周王歲欲除。春山數畝地，歸去帶經鉏。
堪愛復堪傷，無情不久長。浪搖千臉笑，風舞一叢芳。似濯文君錦，如窺漢女妝。所思雲雨外，何處寄馨香。
驕馬錦連錢，乘騎是謫仙。和裙穿玉鐙，隔袖把金鞭。去帶懵騰醉，歸成困頓眠。自憐輸廄吏，余暖在香韉。
幽深誰掩關，清淨自多閒。一雨收眾木，孤雲生遠山。花萎綠苔上，鴿乳翠樓間。嵐靄燃香夕，容聽半偈還。
自古黃金貴，猶沽駿與才。近來簪珥重，無可上高台。平分從滿篋，醉擲任成堆。恰莫持千萬，明明買禍胎。
聞道還沂上，因聲寄洛濱。別時花欲盡，歸處酒應春。聚散同行客，悲歡屬故人。少年追樂地，遙贈一沾巾。
波濤千里隔，抱疾亦相尋。會宿逢高士，辭歸值積霖。叢桑山店迥，孤燭海船深。尚有重來約，知無省閣心。
花縣彈琴暇，樵風載酒時。山含秋色近，鳥度夕陽遲。出沒鳧成浪，蒙籠竹亞枝。雲峰逐人意，來去解相隨。
香泉一合乳，煎作連珠沸。時看蟹目濺，乍見魚鱗起。聲疑松帶雨，餑恐生煙翠。尚把瀝中山，必無千日醉。
旅食唯草草，此生誰我同。故園魂夢外，長路別離中。人事萍隨水，年光鳥過空。欲吟先落淚，多是怨途窮。
六代江山在，繁華古帝都。亂來城不守，戰後地多蕪。寒日隨潮落，歸帆與鳥孤。興亡多少事，迴首一長吁。
一生雖達理，遠別亦相悲。白髮無修處，青松有老時。暮煙傳戍起，寒日隔沙垂。若是長安去，何難定後期。
小姑織白紵，未解將人語。大嫂采芙蓉，溪湖千萬重。長兄行不在，莫使外人逢。願學秋胡婦，貞心比古松。
十里絳山幽，千年汾水流。碑傳門客見，劍是故人留。隴樹煙含夕，山門月照秋。古來鐘鼎盛，共盡一蒿丘。
閒來南渡口，迤邐看江楓。一路波濤畔，數家蘆葦中。遠汀排晚樹，深浦漾寒鴻。吟罷慵迴首，此情誰與同。
流品是鴛鴦，翻飛雲水鄉。風高離極浦，煙暝下方塘。比鷺行藏別，穿荷羽翼香。雙雙浴輕浪，誰見在瀟湘。
前山含遠翠，羅列在窗中。盡日人不到，一尊誰與同。涼隨蓮葉雨，暑避柳條風。豈分長岑寂，明時有至公。
谷口何時住，煙霞一徑深。水聲離遠洞，山色出疏林。雪彩從沾鬢，年光不計心。自言人少到，猶喜我來尋。
拜首直城陰，樽開意不任。梅仙歸劇縣，阮巷奏離琴。春草吳門綠，秋濤浙水深。十年曾旅寓，應愜宦遊心。
是事不相關，誰人似此閒。捲簾當白晝，移榻對青山。野鶴眠松上，秋苔長雨間。岳僧頻有信，昨日得書還。
由來山水客，復道向新安。半是乘潮便，全非行路難。晨裝林月在，野飯浦沙寒。嚴子千年後，何人釣舊灘。
白羽三千駐，蕭蕭萬里行。出關深漢壘，帶月破蕃營。蔓草河原色，悲笳碎葉聲。欲朝王母殿，前路駐高旌。
聖人宥天下，幽鑰動圜狴。六甲迎黃氣，三元降紫泥。籠僮上西鼓，振迅廣陽鷄。歌舞將金帛，汪洋被遠黎。
仙吏秦峨別，新詩鄂渚來。才推今北斗，職賦舊三台。雕鏤心偏許，緘封手自開。何年相贈答，卻得到中台。
不向花前醉，花應解笑人。只憂連夜雨，又過一年春。日日無窮事，區區有限身。若非杯酒裡，何以寄天真。
古樹千年色，蒼崖百尺陰。發寒泉氣靜，神駭玉光沉。上穴青冥小，中連碧海深。何當煙月下，一聽夜龍吟。
暫幸珠筵地，俱憐石瀨清。泛流張翠幕，拂迥掛紅旌。雅曲龍調管，芳樽蟻泛觥。陪歡玉座晚，復得聽金聲。
寒暄皆有景，孤絶畫難形。地拱千尋嶮，天垂四面青。晝燈籠雁塔，夜磬徹漁汀。最愛僧房好，波光滿戶庭。
自爾出門去，淚痕長滿衣。家貧為客早，路遠得書稀。文字何人賞，煙波幾日歸。秋風正搖落，孤雁又南飛。
昔人登覽處，遺閣大江隅。疊浪有時有，閒雲無日無。早涼先燕去，返照後帆孤。未得營歸計，菱歌滿舊湖。
江天寒意少，冬月雨仍飛。出戶愁為聽，從風灑客衣。旅魂驚處斷，鄉信意中微。幾日應晴去，孤舟且欲歸。
欒郄門風大，裴王禮樂優。班資冠鷄舌，人品壓龍頭。夜直爐香細，晴編疏草稠。近聞潘散騎，三十二悲秋。
寒食時看度，春遊事已違。風光連日直，陰雨半朝歸。不見紅球上，那論彩索飛。惟將新賜火，向曙著朝衣。
父耕原上田，子劚山下荒。六月禾未秀，官家已修倉。鋤田當日午，汗滴禾下土。誰念盤中餐，粒粒皆辛苦。
莫言山路僻，還被好風催。行客淒涼過，村籬冷落開。晚溪寒水照，晴日數蜂來。重憶江南酒，何因把一杯。
宮殿半山上，人家高下居。古廳眠受魘，老吏語多虛。雨水洗荒竹，溪沙填廢渠。聖朝收外府，皆自九天除。
吳江女道士，頭戴蓮花巾。霓衣不濕雨，特異陽台雲。足下遠遊履，凌波生素塵。尋仙向南嶽，應見魏夫人。
求己甚忘筌，得之經渾然。僻能離詭差，清不尚妖妍。冷澹聞姚監，精奇見浪仙。如君好風格，自可繼前賢。
倚樓高望極，展轉念前途。晚葉紅殘楚，秋江碧入吳。雲中來雁急，天末去帆孤。明月誰同我，悠悠上帝都。
落日臨禦溝，送君還北州。樹涼征馬去，路暝歸人愁。吳岳夏雲盡，渭河秋水流。東籬摘芳菊，想見竹林游。
蘭氣已熏宮，新蕊半妝叢。色含輕重霧，香引去來風。拂樹濃舒碧，縈花薄蔽紅。還當雜行雨，彷彿隱遙空。
久是天涯客，偏傷落木時。如何故國見，更欲異鄉期。鳥暮東西急，波寒上下遲。空將滿眼淚，千里怨相思。
初放到滄洲，前心詎解愁。舊交容不拜，臨老學梳頭。禪室白雲去，故山明月秋。幾年猶在此，北戶水南流。
劍閣緣空去，西南轉幾州。丹霄行客語，明月杜鵑愁。露帶山花落，雲隨野水流。相如曾醉地，莫滯少年游。
景為春時短，愁隨別夜長。暫棋寧號隱，輕醉不成鄉。風雨曾通夕，莓苔有眾芳。落花如便去，樓上即河梁。
清露夏天曉，荒園野氣通。水禽遙泛雪，池蓮迥披紅。幽林詎知暑，環舟似不窮。頓灑塵喧意，長嘯滿襟風。
鵬翅蹋于斯，明君知不知。域中詩價大，荒外土墳卑。瘴雨無時滴，蠻風有穴吹。唯應李太白，魂魄往來疲。
獨鶴唳江月，孤帆凌楚雲。秋風冷蕭瑟，蘆荻花紛紛。忽思湘川老，欲訪雲中君。騏驎息悲鳴，愁見豺虎群。
行行芳草歇，潭島葉紛紛。山色路無盡，砧聲客強聞。殘陽曜極野，黑水浸空墳。那得無鄉思，前程入楚雲。
蘭若山高處，煙霞嶂幾重。凍泉依細石，晴雪落長松。問法看詩忘，觀身向酒慵。未能割妻子，卜宅近前峰。
貔虎直沙壖，嚴更護早眠。簇霜孤驛樹，落日下江船。暫去非吳起，終休愛魯連。平羌無一術，候吏莫加籩。
石台置香飯，齋後施諸禽。童子亦知善，眾生無懼心。苔痕蒼曉露，盤勢出香林。錫杖或圍繞，吾師一念深。
促織鳴已急，輕衣行向重。寒燈坐高館，秋雨聞疏鐘。白法調狂象，玄言問老龍。何人顧蓬徑，空愧求羊蹤。
蒼茫南塞地，明媚上春時。目極傷千里，懷君不自持。徵車別岐路，斜日下崦嵫。一嘆軺軒阻，悠悠即所思。
山木抱雲稠，寒江繞上頭。雪崖才變石，風幔不依樓。社稷堪流涕，安危在運籌。看君話王室，感動幾銷憂。
袁江猿鳥清，曾向此中行。才子登科去，諸侯掃榻迎。山藏明月浦，樹繞白雲城。遠想安親後，秋風夢不驚。
三十年來往，中間京洛塵。倦行今白首，歸臥已清神。坡暖冬抽筍，松涼夏健人。更慚徵詔起，避世跡非真。
相庭留不得，江野有苔磯。兩浙尋山遍，孤舟載鶴歸。世間書讀盡，雲外客來稀。諫署搜賢急，應難惜布衣。
兔月清光隱，龍盤畫燭新。三星花入夜，四序玉調晨。浮炷依羅幌，吹香匝綺茵。若逢燕國相，持用舉賢人。
良哉呂尚父，深隱始歸周。釣石千年在，春風一水流。松根盤蘚石，花影臥沙鷗。誰更懷韜術，追思古渡頭。
寒葉風搖盡，空林鳥宿稀。澗冰妨鹿飲，山雪阻僧歸。夜坐塵心定，長吟語力微。人間去多事，何處夢柴扉。
龍鍾一老翁，徐步謁禪宮。欲問義心義，遙知空病空。山河天眼裡，世界法身中。莫怪銷炎熱，能生大地風。
離家凡幾宵，一望一寥寥。新魄又將滿，故鄉應漸遙。獨臨彭蠡水，遠憶洛陽橋。更有乘舟客，淒然亦駐橈。
邑有絃歌宰，翔鸞狎野鷗。眷言華省舊，暫拂海池游。鬱島藏深竹，前溪對舞樓。更聞書即事，雲物是清秋。
萊氏道已遠，懿妻德彌清。一遁囂煩趣，永契雲壑情。祿位非所重，拂衣遂遐征。杳然從我願，豈為物所攖。
江浦寒鷗戲，無他亦自饒。卻思翻玉羽，隨意點春苗。雪暗還須浴，風生一任飄。幾群滄海上，清影日蕭蕭。
北風長至遠，四牡向幽並。衰木新田路，寒蕪故絳城。遙聽邊上信，遠計朔南程。料變當臨事，遙知外國情。
家山見初月，林壑悄無塵。幽境此何夕，清光如為人。潭空破鏡入，風動翠蛾嚬。會向瑣窗望，追思伊洛濱。
眼暗心還白，逢春強憑欄。因聞積雨夜，卻憶舊山寒。竹撼煙叢滑，花燒露朵干。故人相會處，應話此衰殘。
波濤路杳然，衰柳落陽蟬。行李經雷電，禪前漱島泉。歸林久別寺，過越未離船。自說從今去，身應老海邊。
秋光明水國，遊子倚長亭。海浸全吳白，山澄百越青。英雄貴黎庶，封土絶精靈。句踐魂如在，應懸戰血腥。
閒人州縣厭，賤士友朋譏。朔雪逢初下，秦關獨暮歸。寒茅下原淺，殘雪過風微。一路何相慰，唯君能政稀。
西園春欲盡，芳草徑難分。靜語唯幽鳥，閒眠獨使君。密林生雨氣，古石帶苔文。雖去清朝遠，朝朝見白雲。
盛府南門寄，前程積水中。月明臨夏口，山晚望巴東。故節辭江郡，寒笳發渚宮。漢川風景好，遙羡逐羊公。
瀟灑碧玉枝，清風追晉賢。數點渭川雨，一縷湘江煙。不見鳳凰尾，誰識珊瑚鞭。柯亭丁相遇，驚聽奏鈞天。
一聽遊子歌，秋計覺蹉跎。四海少平地，百川無定波。共驚年已暮，俱向客中多。又駕征輪去，東歸事若何。
日暖上山路，鳥啼知已春。忽逢幽隱處，如見獨醒人。石冷開常晚，風多落亦頻。樵夫應不識，歲久伐為薪。
寒極放朝天，欣聞半夜宣。時安逢密雪，日晏得高眠。擁褐同休假，吟詩賀有年。坐來幽興在，松亞小窗前。
曾見邛人說，龍州地未深。碧溪飛白鳥，紅旆映青林。土產唯宜藥，王租只貢金。政成開宴日，誰伴使君吟。
衡門掩綠苔，樹下絶塵埃。偶赴高僧約，旋知長者來。雲山堪眺望，車馬必裴回。問以何為待，慚無酒一杯。
旅館無良伴，凝情自悄然。寒燈思舊事，斷雁警愁眠。遠夢歸侵曉，家書到隔年。湘江好煙月，門系釣魚船。
郢人何苦調，飲水仍布衾。煙火晝不起，蓬蒿春欲深。前庭少喬木，鄰舍聞新禽。雖有征賢詔，終傷不遇心。
九月蓬根斷，三邊草葉腓。風塵馬變色，霜雪劍生衣。客思愁陰晚，邊書驛騎歸。慇勤鳳樓上，還袂及春暉。
連璧本難雙，分符刺小邦。崩雲下灕水，劈箭上潯江。負弩啼寒狖，鳴枹驚夜狵。遙憐郡山好，謝守但臨窗。
病身來寄宿，自掃一床閒。反照臨江磬，新秋過雨山。竹陰移冷月，荷氣帶禪關。獨住天台意，方從內請還。
須白麵微紅，醺醺半醉中。百年隨手過，萬事轉頭空。臥疾瘦居士，行歌狂老翁。仍聞好事者，將我畫屏風。
松門一徑微，苔滑往來稀。半夜聞鐘後，渾身帶雪歸。問寒僧接杖，辨語犬銜衣。又是安禪去，呼童閉竹扉。
碧簟絳紗帳，夜涼風景清。病聞和藥氣，渴聽碾茶聲。露竹偷燈影，煙松護月明。何言千里隔，秋思一時生。
嫩菊含新彩，遠山閒夕煙。涼風驚綠樹，清韻入朱弦。思婦機中錦，徵人塞外天。雁飛魚在水，書信若為傳。
疊疊疊嵐寒，紅塵翠裡盤。前程有名利，此路莫艱難。雲水侵天老，輪蹄到月殘。何能尋四皓，過盡見長安。
邊風捲地時，日暮帳初移。磧迥三通角，山寒一點旗。連收榻索馬，引滿射鵰兒。莫道功勛細，將軍昔戍師。
逢師入山日，道在石橋邊。別後何人見，秋來幾處禪。溪中雲隔寺，夜半雪添泉。生有天台約，知無卻出緣。
南溪老病客，相見下肩輿。近發看烏帽，催蒓煮白魚。宅中平岸水，身外滿床書。憶爾才名叔，含淒意有餘。
老憶遊方日，天涯錫獨搖。凌晨從北固，沖雪向南朝。鬢髮泉邊剃，香燈樹下燒。雙峰諸道友，夏滿有書招。
數日自穿鑿，引泉來近陂。尋渠通咽處，繞岸待清時。深好求魚養，閒堪與鶴期。幽聲聽難盡，入夜睡常遲。
遊客淹星紀，裁詩煉土風。今看乘傳去，那與問津同。南郡迎徐子，臨川謁謝公。思歸一惆悵，於越古亭中。
郡北乘流去，花間竟日行。海魚朝滿市，江鳥夜喧城。止酒非關病，援琴不在聲。應緣五斗米，數日滯淵明。
剃髮得時名，僧應別應星。偶題皆有詔，閒論便成經。掃葉寒燒鼎，融冰曉注瓶。長因內齋出，多客叩禪扃。
淬礪秋水清，攜持遠山曙。丁丁在前澗，杳杳無尋處。巢傾鳥猶在，樹盡猿方去。授鉞者何人，吾今易其慮。
舉世遭心使，吾師獨使心。萬緣冥目盡，一句不言深。野火燒禪石，殘霞照慄林。秋風溪上路，終願一相尋。
騎馬傍閒坊，新衣著雨香。桃花紅粉醉，柳樹白雲狂。不覺愁春去，何曾得日長。牡丹相次發，城裡又須忙。
昨日饋連營，今來刺列城。方期建禮直，忽訪永嘉程。郡內裁詩暇，樓中遲客情。憑君減千騎，莫遣海鷗驚。
過嶺行多少，潮州漲滿川。花開南去後，水凍北歸前。望鷺吟登閣，聽猿淚滴船。相思堪面話，不著尺書傳。
空門有才子，得道亦吟詩。內殿頻徵入，孤峰久作期。高名何代比，密行幾生持。長愛喬松院，清涼坐夏時。
交情應不變，何事久離群。圓月思同步，寒泉憶共聞。雪霜松色在，風雨雁行分。每見人來說，窗前改舊文。
夜色帶寒煙，燈花拂更然。殘妝添石黛，艷舞落金鈿。掩笑須欹扇，迎歌乍動弦。不知巫峽雨，何事海西邊。
不計禪兼律，終須入悟門。解空非有自，所得是無言。眼豁浮生夢，心澄大道源。今來習師者，多鎖教中猿。
青春三十餘，眾藝盡無如。中散詩傳畫，將軍扇續書。楚田晴下雁，江日暖游魚。惆悵空相送，歡游自此疏。
隙地叢筠植，修廊列堵環。樓台疏占水，岡岸遠成山。盡日草深映，無風舟自閒。聊當俟芳夕，一泛芰荷間。
抱琴出南樓，氣爽浮雲滅。松風吹天簫，竹路踏碎月。後山鶴唳定，前浦荷香發。境寂良夜深，了與人間別。
南渡人來絶，喧喧雁滿沙。自生江上月，長有客思家。半夜下霜岸，北風吹荻花。自驚歸夢斷，不得到天涯。
我家北海宅，作寺南江濱。空庭無玉樹，高殿坐幽人。書帶留青草，琴堂冪素塵。平生種桃李，寂滅不成春。
後輩傳佳句，高流愛美名。青春事賀監，黃卷問張生。暮雪重裘醉，寒山匹馬行。此回將詣闕，幾日諫書成。
徭役苦流滯，風波限溯洄。江流通地骨，山道繞天台。有鳥圖南去，無人見北來。閉門滄海曲，雲霧待君開。
故人居謫宦，今日一書來。良久驚兼喜，慇勤卷更開。瘴雲沉去雁，江雨促新梅。滿紙殊鄉淚，非冤不可哀。
昔聞公族出，其從亦高車。為善唯求樂，分貧必及疏。身承漢枝葉，手習魯詩書。尚說無功德，三年在石渠。
露冕臨平楚，寒城帶早霜。時同借河內，人是臥淮陽。積水澄天塹，連山入帝鄉。因高欲見下，非是愛秋光。
繞岳復沿湘，衡陽又耒陽。不堪思北客，從此入南荒。旦夕多猿狖，淹留少雪霜。因經杜公墓，惆悵學文章。
卿家本六郡，年長入三秦。白璧酬知己，黃金謝主人。劍鋒生赤電，馬足起紅塵。日暮歌鐘發，喧喧動四鄰。
僧話磻溪叟，平生重赤松。夜堂悲蟋蟀，秋水老芙蓉。吟坐倦垂釣，閒行多倚筇。聞名來已久，未得一相逢。
獨坐悲雙鬢，空堂欲二更。雨中山果落，燈下草蟲鳴。白髮終難變，黃金不可成。欲知除老病，唯有學無生。
不作河西尉，淒涼為折腰。老夫怕趨走，率府且逍遙。耽酒須微祿，狂歌托聖朝。故山歸興盡，迴首向風飆。
冬宵寒且永，夜漏宮中發。草白靄繁霜，木衰澄清月。麗服映頽顏，朱燈照華髮。漢家方尚少，顧影慚朝謁。
不掩盈窗日，天然格調高。涼風移蟋蟀，落葉在離騷。回筆挑燈燼，懸圖見海潮。因論三國志，空載幾英豪。
二紀樂簞瓢，煙霞暮與朝。因君宦遊去，記得春江潮。遠別更搔首，初官方折腰。青門望離袂，魂為阿連銷。
萬公長慢世，昨日又隳官。縱酒真彭澤，論詩得建安。家山伯禹穴，別墅小長干。輒有時人至，窗前白眼看。
郡理日閒曠，洗心宿香峰。雙林秋見月，萬壑靜聞鐘。珮玉行山翠，交麾動水容。如何股肱守，塵外得相從。
春恨復秋悲，秋悲難到時。每逢明月夜，長起故山思。巷僻行吟遠，蛩多獨臥遲。溪僧與樵客，動別十年期。
四回山一面，台殿已嵯峨。中路見山遠，上方行石多。天晴花氣漫，地暖鳥音和。徒漱葛仙井，此生其奈何。
潘岳閒居日，王戎戲陌辰。蝶游芳徑馥，鶯囀弱枝新。葉暗青房晚，花明玉井春。方知有靈干，特用表真人。
行行與君別，路在雁門西。秋色見邊草，軍聲聞戍鼙。酣歌擊寶劍，躍馬上金堤。歸去咸陽裡，平生志不迷。
竹向空齋合，無僧在四鄰。去雲離坐石，斜月到禪身。樹老風終夜，山寒雪見春。不知諸祖後，傳印是何人。
好去張公子，通家別恨添。兩行秦樹直，萬點蜀山尖。御史新驄馬，參軍舊紫髯。皇華吾善處，于汝定無嫌。
西陸蟬聲唱，南冠客思侵。那堪玄鬢影，來對白頭吟。露重飛難進，風多響易沉。無人信高潔，誰為表予心。
稔歲在芝田，歸程入洞天。白雲辭上國，青鳥會群仙。自以棋銷日，寧資藥駐年。相看話離合，風馭忽泠然。
國賦推能吏，今朝發貢湖。佇瞻雙闕鳳，思見柏台烏。樹向秦關遠，江分楚驛孤。榮君有兄弟，相繼騁長途。
孤雁不飲啄，飛鳴聲念群。誰憐一片影，相失萬重雲。望盡似猶見，哀多如更聞。野鴉無意緒，鳴噪自紛紛。
岳寺棲瓶錫，常人親亦難。病披青衲重，晚剃白髭寒。烘壁茶煙暗，填溝木葉干。昔年皆禮謁，頻到碧雲端。
此心知者稀，欲別倍相依。無食擬同去，有家還未歸。巴山開國遠，劍道入天微。必恐臨邛客，疑君學賦非。
白藏初送節，玄律始迎冬。林枯黃葉盡，水耗綠池空。霜待臨庭月，寒隨入牖風。別有歡娛地，歌舞應絲桐。
郎船安兩槳，儂舸動雙橈。掃黛開宮額，裁裙約楚腰。乖期方積思，臨醉欲拼嬌。莫以采菱唱，欲羡秦台簫。
玄黃一疲馬，筋力盡胡塵。驤首北風夕，徘徊鳴向人。誰憐棄置久，卻與駑駘親。猶戀長城外，青青寒草春。
二月虹初見，三春蟻正浮。青蘋含吹轉，紫帝帶波流。屢逐明神薦，常隨旅客遊。既能甜似蜜，還繞楚王舟。
玉蕊兩高樹，相輝松桂旁。向來塵不雜，此夜月仍光。秀掩叢蘭色，艷吞穠李芳。世人嫌具美，何必更清香。
無事向邊外，至今仍不歸。三年絶鄉信，六月未春衣。客舍洮水聒，孤城胡雁飛。心知別君後，開口笑應稀。
片玉來誇楚，治中作主人。江山增潤色，詞賦動陽春。別館當虛敞，離情任吐伸。因聲兩京舊，誰念臥漳濱。
鵲巢性本高，更在西山木。朝下清泉戲，夜近明月宿。非直避網羅，兼能免傾覆。豈憂五陵子，挾彈來相逐。
旅夕那禁雨，梅天已思秋。未明孤枕倦，相弔一燈愁。有戀慚滄海，無機奈白頭。何人得濃睡，溪上釣魚舟。
霜雪皎素絲，何意墜墨池。青蒼猶可濯，黑色不可移。女工再三嘆，委棄當此時。歲寒雖無褐，機杼誰肯施。
畫角吹殘月，寒聲發戍樓。立霜嘶馬怨，攢磧泣兵愁。燕雁鳴雲畔，胡風冷草頭。罷聞三會後，天迥曉星流。
深山道者家，門戶帶煙霞。綠綴沿岩草，紅飄落水花。半庭栽小樹，一徑掃平沙。往往溪邊坐，持竿到日斜。
彭澤先生柳，山陰道士鵝。我來從所好，停策漢陰多。重以觀魚樂，因之鼓枻歌。崔徐跡未朽，千載揖清波。
偷兒成大寇，處處起煙塵。黃葉滿空宅，青山見俗人。妖星芒刺越，鬼哭勢連秦。惆悵還惆悵，茫茫江海濱。
楚甸供王日，衡陽入貢年。麏包青野外，鴟嘯綺楹前。堯帝成茨罷，殷湯祭雨旋。方期大君錫，不懼小巫捐。
婆娑放鷄犬，嬉戲任兒童。閒坐槐陰下，開襟向晚風。漚麻池水裡，曬棗日陽中。人物何相稱，居然田舍翁。
枕上驚新歲，花前念舊歡。是身老所逼，非意病相干。風月情猶在，杯觴興漸闌。便休心未伏，更試一春看。
粉署花驄入，丹霄紫誥垂。直廬驚漏近，賜被覺霜移。漢主前瑤席，穰侯許鳳池。應憐後行雁，空羡上林枝。
窮邊足風慘，何處醉樓台。家去幾千里，月圓十二回。寒阡隨日遠，雪路向城開。遊子久無信，年年空雁來。
五色有名翬，清晨挾兩雌。群群飛自樂，步步飲相隨。覘葉逢人處，驚媒妒寵時。綠毛春鬥盡，強敵願君知。
國以斯文重，公仍內署來。風標森太華，星象逼中台。朝滿遷鶯侶，門多吐鳳才。寧同魯司寇，惟鑄一顏回。
雲密露晨暉，西園獨掩扉。雨新臨斷火，春冷著單衣。榆莢奔風健，蘭芽負土肥。交親不是變，自作寄書稀。
三苗餘古地，五稼滿秋田。來問周公稅，歸輸漢俸錢。江城寒背日，湓水暮連天。南楚凋殘後，疲民賴爾憐。
家雖日漸貧，猶未苦饑凍。身雖日漸老，幸無急病痛。眼逢閙處合，心向閒時用。既得安穩眠，亦無顛倒夢。
漸看華頂出，幽賞意隨生。十里行松色，千重過水聲。海容雲正盡，山色雨初晴。事事將心證，知君道可成。
遍與傍人別，臨終盡不愁。影堂誰為掃，坐塔自看修。白日鐘邊晚，青苔鉢上秋。天涯禪弟子，空到柏岩游。
茅屋臨江起，登庸復應期。遙知歸去日，自致太平時。幽藥禪僧護，高窗宿鳥窺。行人盡歌詠，唯子獨能詩。
湖光搖翠木，靈洞疊雲深。五月經行處，千秋檜柏陰。山形臨北渚，僧格繼東林。莫惜相招信，余心是此心。
關門鳥道中，飛傳復乘驄。暮雪離秦甸，春雲入楚宮。平蕪天共闊，積水地多空。使府懸帆去，能消幾日風。
抑鬱何以歡，陰氛亦登望。孤島輕霧裡，行舟白波上。目勞西北雲，心醉東南嶂。昔日青溪子，胡然此無狀。
漁翁那會我，傲兀葦邊行。亂世難逸跡，乘流擬濯纓。江花紅細碎，沙鳥白分明。向夕題詩處，春風斑竹聲。
衰柳迷隋苑，衡門啼暮鴉。茅廚煙不動，書牖日空斜。悔下東山石，貧於南阮家。沈憂損神慮，萱草自開花。
近來惟一食，樹下掩禪扉。落日寒山磬，多年壞衲衣。白鬚長更剃，青靄遠還歸。仍說游南嶽，經行是息機。
峨峨雙髻山，瀑布瀉雲間。塵世自疑水，禪門長去關。茯神松不異，藏寶石俱閒。向此師清業，如何方可攀。
吳國水中央，波濤白渺茫。衣逢梅雨漬，船入稻花香。海戍通鹽灶，山村帶蜜房。欲知蘇小小，君試到錢塘。
旌節臨谿口，寒郊陡覺暄。紅亭移酒席，畫舸逗江村。雲帶歌聲颺，風飄舞袖翻。花間催秉燭，川上欲黃昏。
白石師何在，師禪白石中。無情雲可比，不食鳥難同。屨下蒼苔雪，龕前瀑布風。相尋未有計，只是禮虛空。
冥搜從少小，隨分得淳元。聞說吟僧口，多傳過蜀門。相尋江島上，共看夏雲根。坐落遲遲日，新題互把論。
商山名利路，夜亦有人行。四皓臥雲處，千秋疊蘚生。晝燒籠澗黑，殘雪隔林明。我待酬恩了，來聽水石聲。
金陵已去國，銅梁忽背飛。失路遠相送，他鄉何日歸。靈關九折險，蜀道二星遙。乘槎若有便，希泛廣陵潮。
遠夢歸華頂，扁舟背岳陽。寒蔬修淨食，夜浪動禪床。雁過孤峰曉，猿啼一樹霜。身心無別念，余習在詩章。
今歲赴春闈，達如夫子稀。山中把捲去，榜下注官歸。楚月吟前落，江禽酒外飛。閒游向諸寺，卻看白麻衣。
賢哲論獨誕，吾宗次定今。詩吟天地廣，覺印果因深。教演歸恭敬，名標中外欽。既能施六度，了悟達雙林。
靈山峙千仞，蔽日且嵯峨。紫蓋雲陰遠，香爐煙氣多。石樑高鳥路，瀑水近天河。欲知聞道里，別自有仙歌。
講經春殿裡，花繞禦床飛。南海幾回渡，舊山臨老歸。潮搖蠻草落，月濕島松微。空水既如彼，往來消息稀。
北堂未安寢，西園聊騁望。玉戶照羅幃，珠軒明綺障。別客長安道，思婦高樓上。所願君莫違，清風時可訪。
年長惟添懶，經旬止掩關。高人餐藥後，下馬此林間。對坐天將暮，同來客亦閒。幾時能重至，水味似深山。
行旅悲搖落，風波厭別離。客程秋草遠，心事故人知。暮鳥翻江岸，征徒起路岐。自應無定所，還似欲相隨。
三語又為掾，大家聞屈聲。多年名下人，四姓江南英。衡岳半天秀，湘潭無底清。何言驅車遠，去有蒙莊情。
夜來詩酒興，月滿謝公樓。影閉重門靜，寒生獨樹秋。鵲驚隨葉散，螢遠入煙流。今夕遙天末，清光幾處愁。
羌笛寫龍聲，長吟入夜清。關山孤月下，來向隴頭鳴。逐吹梅花落，含春柳色驚。行觀向子賦，坐憶舊鄰情。
卻憶天台去，移居海島空。觀寒琪樹碧，雪淺石橋通。漱齒飛泉外，餐霞早境中。終期赤城裡，披氅與君同。
哀猿聽未休，禪景夜方幽。暫得同僧靜，那能免客愁。影搖雲外樹，聲褭月中秋。曾向巴江宿，當時淚亦流。
晦日湔裾俗，春樓致酒時。出山還已醉，謝客舊能詩。溪柳薰晴淺，岩花待閏遲。為邦久無事，比屋自熙熙。
蕩子戍遼東，連年信不通。塵生錦步障，花送玉屏風。只怨紅顏改，寧辭玉簟空。系書春雁足，早晚到雲中。
江頭一聲起，芳歲已難留。聽此高林上，遙知故國秋。應催風落葉，似勸客回舟。不是新蟬苦，年年自有愁。
聞君馳彩騎，躞蹀指南荊。為結潘楊好，言過鄢郢城。摽梅詩有贈，羔雁禮將行。今夜神仙女，應來感夢情。
長安多路岐，西去欲何依。浮世只如此，舊山長憶歸。自離京國久，應已故人稀。好與孤雲住，孤雲無是非。
簇簇竟相鮮，一枝開幾番。味甘資麹糵，香好勝蘭蓀。古道風搖遠，荒籬露壓繁。盈筐時采得，服餌近知門。
天台十二旬，一片雨中春。林果黃梅盡，山苗半夏新。陽烏晴展翅，陰魄夜飛輪。坐冀無雲物，分明見北辰。
天使出霜台，行人擇吏才。傳車春色送，離興夕陽催。驛繞巴江轉，關迎劍道開。西南一何幸，前後二龍來。
不剃頭多日，禪來白髮長。合村迎住寺，同學乞修房。覺少持經力，憂無養病糧。上山猶得在，自解衲衣裳。
忽識海棠花，令人只嘆嗟。艷繁惟共笑，香近試堪誇。駐騎忘山險，持杯任日斜。何川是多處，應繞羽人家。
虛著褐衣老，浮杯道不成。誓傳經論死，不染利名生。厭樹遮山色，憐窗向月明。他時隨范蠡，一棹五湖清。
獨上高樓上，客情何物同。孤雲無定處，長日信秋風。兄弟多年別，關河此夕中。到頭歸去是，免使嘆洪濛。
門戶寒江近，籬牆野樹深。晚風搖竹影，斜日轉山陰。砌覺披秋草，床驚倒古琴。更聞鄰舍說，一隻鶴來尋。
夕膳望東周，晨裝不少留。酒中同樂事，關外越離憂。座濕秦山雨，庭寒渭水秋。何當鷹隼擊，來拂故林游。
非君惜鸞殿，非妾妒娥眉。薄命由驕虜，無情是畫師。嫁來胡地日，不併漢宮時。辛苦無聊賴，何堪上馬辭。
秋深庭色好，紅葉間青松。病客殘無著，吾師甚見容。疏鐘和細溜，高塔等遙峰。未省求名侶，頻于此地逢。
何穴藏貞骨，荒祠見舊顏。精靈應自在，雲雨不相關。落石泉多咽，無風樹盡閒。唯疑千古後，為瑞向人間。
長聽巴西事，看圖勝所聞。江樓明返照，雪嶺亂晴雲。景象詩情在，幽奇筆跡分。使君徒說好，不只怨離群。
寺溪臨使府，風景借仁祠。補袞周官貴，能名漢主慈。臥雲知獨處，望月憶同時。忽枉緘中贈，瓊瑤滿手持。
願言游泗水，支離去二漳。道術君所篤，筌蹄余自忘。雪威侵竹冷，秋爽帶池涼。欲驗離襟切，岐路在他鄉。
幾歲依窮海，頽年惜故陰。劍寒空有氣，松老欲無心。玩雪勞相訪，看山正獨吟。孤舟且莫去，前路水雲深。
客來已兩春，更瞻韶光早。花鳥既環合，江山復駢抱。樓形寫北潭，堞勢凌青島。白雲謝歸雁，馳懷洛陽道。
客睡何曾著，秋天不肯明。捲簾殘月影，高枕遠江聲。計拙無衣食，途窮仗友生。老妻書數紙，應悉未歸情。
夜憶開元寺，淒涼裡巷間。薄煙通魏闕，明月照驪山。半壁空宮閉，連天白道閒。清晨更迴首，獨向灞陵還。
病起見庭蓮，風荷已颯然。開時聞馥郁，枕上正纏綿。本在滄江闊，移來碧沼圓。卻思香社裡，葉葉漏聲連。
落筆勝縮地，展圖當晏寧。中華屬貴分，遠裔占何星。分寸辨諸岳，鬥升觀四溟。長疑未到處，一一似曾經。
映竹水田分，當山起雁群。陽峰高對寺，陰井下通雲。雪晝唯逢鶴，花時此見君。由來禪誦地，多有謝公文。
細雨曲池濱，青袍草色新。詠詩行信馬，載酒喜逢人。性為無機率，家因守道貧。若無詩自遣，誰奈寂寥春。
空跡晝蒼茫，沙腥古戰場。逢春多霰雪，生計在牛羊。冷角吹鄉淚，干榆落夢床。從來山水客，誰謂到漁陽。
山氣碧氤氳，深林帶夕曛。人歸孤嶂晚，犬吠隔溪雲。杉竹何年種，煙塵此地分。桃源寧異此，猶恐世間聞。
早起赴前程，鄰鷄尚未鳴。主人燈下別，羸馬暗中行。蹋石新霜滑，穿林宿鳥驚。遠山鐘動後，曙色漸分明。
坐愛圓景滿，況茲秋夜長。寒光生露草，夕韻出風篁。地遠驚金奏，天高失雁行。如何北樓望，不得共池塘。
春事日已歇，池塘曠幽尋。殘紅披獨墜，初綠間淺深。偃仰倦芳褥，顧步愛新陰。謀春未及竟，夏初遽見侵。
春華惜妾態，秋草念妾心。始知井邊桐，不如堂上琴。月落卻羡鏡，花飛猶委苔。門前長江水，一去終不回。
秋日凝翠嶺，涼吹肅離宮。荷疏一蓋缺，樹冷半帷空。側陣移鴻影，圓花釘菊叢。攄懷俗塵外，高眺白雲中。
叔夜傲天壤，不將琴酒疏。製為酒中物，恐是琴之餘。一弄廣陵散，又裁絶交書。頽然擲林下，身世俱何如。
曉日西風轉，秋天萬里明。湖天一種色，林鳥百般聲。霽景浮雲滿，游絲映水輕。今朝江上客，凡慰幾人情。
烏鵲填應滿，黃公去不歸。勢疑虹始見，形似雁初飛。妙應七星制，高分半月輝。秦王空構石，仙島遠難依。
盛府自蓮花，群公是歲華。蘭姿丈人圃，松色大夫家。素卷堆瑤席，朱弦映絳紗。詩題三百首，高韻照春霞。
隴阪長無極，蒼山望不窮。石徑縈疑斷，迴流映似空。花開綠野霧，鶯囀紫岩風。春芳勿遽盡，留賞故人同。
夜色凝仙掌，晨甘下帝庭。不覺九秋至，遠向三危零。蘆渚花初白，葵園葉尚清。晞陽一灑惠，方願益滄溟。
帝憂河朔郡，南發海陵倉。坐嘆青春別，逶迤碧水長。飲冰朝受命，衣錦晝還鄉。為問東山桂，無人何自芳。
斜日掛邊樹，蕭蕭獨望間。陰雲藏漢壘，飛火照胡山。隴首行人絶，河源夕鳥還。誰為立勛者，可惜寶刀閒。
東南富春渚，曾是謝公游。今日奚生去，新安江正秋。水清迎過客，霜葉落行舟。遙想赤亭下，聞猿應夜愁。
雲間雙鳳鳴，一去一歸城。鞍馬朝天色，封章戀闕情。日臨宮樹高，煙蓋沙草平。會當戎事息，聯影繞池行。
恩重空感激，何門誓殺身。謬曾分玉石，竟自困風塵。陰谷非因暖，幽叢豈望春。升沉在言下，應念異他人。
日日望鄉國，空歌白苧詞。長因送人處，憶得別家時。失意還獨語，多愁只自知。客亭門外柳，折盡向南枝。
淅淅復修修，涼風似水流。此生難免老，舉世大同愁。螢影明苔蘚，鴻聲傍鬥牛。猶分省署直，何日是歸休。
已老金山頂，無心上石橋。講移三楚遍，梵譯五天遙。板閣禪秋月，銅瓶汲夜潮。自慚昏醉客，來坐亦通宵。
流螢與落葉，秋晚共紛紛。返照城中盡，寒砧雨外聞。離人見衰鬢，獨鶴暮何群。楚客在千里，相思看碧雲。
天女伺辰至，玄衣澹碧空。差池沐時雨，頡頏舞春風。相賀雕闌側，雙飛翠幕中。勿驚留爪去，猶冀誤吳宮。
霽色鮮宮殿，秋聲脆管弦。聖明千歲樂，歲歲似今年。紅裾明月夜，碧簟早秋時。好向昭陽宿，天涼玉漏遲。
剪綵迎初候，攀條故寫真。花隨紅意發，葉就綠情新。嫩色驚銜燕，輕香誤采人。應為熏風拂，能令芳樹春。
摵摵度瓜園，依依傍竹軒。秋池不自冷，風葉共成喧。窗迥有時見，檐高相續翻。侵宵送書雁，應為稻粱恩。
吏散門閣掩，鳥鳴山郡中。遠念長江別，俯覺座隅空。舟泊南池雨，簟卷北樓風。並罷芳樽燕，為愴昨時同。
疊嶂平蕪外，依依識舊邦。氣高詩易怨，愁極酒難降。樹暗支公院，山寒謝守窗。慇勤樓下水，幾日到荊江。
朗吟無一事，孤坐瀔江濆。媚世非吾道，良圖有白雲。蠹魚開卷落，啄木隔花聞。唯寄壺中客，金丹許共分。
融融白玉輝，映我青蛾眉。寶鏡似空水，落花如風吹。出門望帝子，蕩漾不可期。安得黃鶴羽，一報佳人知。
忽聞驄馬至，喜見故人來。欲語多時別，先愁計日回。山河宜晚眺，雲霧待君開。為報烏台客，須憐白髮催。
何事慰朝夕，不逾詩酒情。山河空道路，蕃漢共刀兵。禮樂新朝市，園林舊弟兄。向風一點淚，塞晚暮江平。
雲滿鳥行滅，池涼龍氣腥。斜飄看棋簟，疏灑望山亭。細響鳴林葉，圓文破沼萍。秋陰杳無際，平野但冥冥。
昔是詩狂客，今為酒病夫。強吟翻悵望，縱醉不歡娛。鬢髮三分白，交親一半無。郢城君莫厭，猶校近京都。
田田八九葉，散點綠池初。嫩碧才平水，圓陰已蔽魚。浮萍遮不合，弱荇繞猶疏。增在春波底，芳心卷未舒。
溪翁居靜處，溪鳥入門飛。早起釣魚去，夜深乘月歸。見君無事老，覺我有求非。不說風霜苦，三冬一草衣。
古鑿岩居人，一廛稱有產。雖沾巾覆形，不及貴門犬。驅牛耕白石，課女經黃繭。歲暮霜霰濃，畫樓人飽暖。
罩雲飄遠岫，噴雨泛長河。低飛昏嶺腹，斜足灑岩阿。泫叢珠締葉，起溜鏡圖波。濛柳添絲密，含吹織空羅。
敏手劈江筠，隨身織煙殻。沙禽固不知，釣伴猶初覺。閒從翠微拂，靜唱滄浪濯。見說萬山潭，漁童盡能學。
停車邀別乘，促軫奏胡笳。若見楚山暮，因愁浙水賒。河堤經淺草，村徑歷繁花。更有堪悲處，梁城春日斜。
矻矻被吟牽，因師賈浪仙。江山風月處，一十二三年。雅頌在於此，浮華致那邊。猶慚功未至，謾道近千篇。
柳色尚沈沈，風吹秋更深。山河空遠道，鄉國自鳴砧。巷有千家月，人無萬里心。長城哭崩後，寂絶至如今。
江流盤復直，浮棹出家林。商雒路猶遠，山陽春已深。青雲應有望，白髮未相侵。才小知難薦，終勞許郭心。
聞君采奇石，剪斷赤城霞。潭上倒虹影，波中搖日華。仙岩接絳氣，谿路雜桃花。若值客星去，便應隨海槎。
畎畝孤城外，江村亂水中。深山催短景，喬木易高風。鶴下雲汀近，鷄棲草屋同。琴書散明燭，長夜始堪終。
四座莫紛紛，須臾岐路分。自從同得意，誰不惜離群。舊國連青海，歸程在白雲。棄繻當日路，應競看終軍。
河朔人無歲，荊南義廩開。將興泛舟役，必仗濟川才。夜月臨江浦，春雲歷楚台。調饑坐相望，綉服幾時回。
囂塵楚城外，一寺枕通波。松色入門遠，岡形連院多。花時長到處，別路半經過。惆悵舊禪客，空房深薜蘿。
花落鳥嚶嚶，南歸稱野情。月宜秦嶺宿，春好蜀江行。鄉路通雲棧，郊扉近錦城。烏台陟岡送，人羡別時榮。
昨日山有信，只今耕種時。遙傳杜陵叟，怪我還山遲。獨向潭上酌，無人林下棋。東谿憶汝處，閒臥對鸕鷀。
行年四十五，兩鬢半蒼蒼。清瘦詩成癖，粗豪酒放狂。老來尤委命，安處即為鄉。或擬廬山下，來春結草堂。
聞道邊城苦，今來到始知。羞將門下曲，唱與隴頭兒。黠虜猶違命，烽煙直北愁。卻教嚴譴妾，不敢向松州。
鑄得千秋鏡，光生百煉金。分將賜群後，遇象見清心。台上冰華澈，窗中月影臨。更銜長綬帶，留意感人深。
山城豐日暇，閉戶見天心。東曠迎朝色，西樓引夕陰。書觀千載近，學靜二毛深。忽有南風至，吹君堂上琴。
映水光難定，凌虛體自輕。夜風吹不滅，秋露洗還明。向燭仍分焰，投書更有情。猶將流亂影，來此傍檐楹。
月生西海上，氣逐邊風壯。萬里度關山，蒼茫非一狀。漢兵開郡國，胡馬窺亭障。夜夜聞悲笳，徵人起南望。
古木亂重重，何人識去蹤。斜陽收萬壑，圓月上三峰。雲裡泉縈石，窗間鳥下松。唯應採藥客，時與此相逢。
中禁夕沉沉，幽篁別作林。色連鷄樹近，影落鳳池深。為重凌霜節，能虛應物心。年年承雨露，長對紫庭陰。
回車仍昨日，謫去已秋風。干越知何處，雲山只向東。暮天江色裡，田鶴稻花中。卻見鄱陽吏，猶應舊馬驄。
溪田借四鄰，不省解憂身。看日和仙藥，書符救病人。伴僧齋過夏，中酒臥經旬。應得丹砂力，春來黑髮新。
只見山相掩，誰言路尚通。人來千嶂外，犬吠百花中。細草香飄雨，垂楊閒臥風。卻尋樵徑去，惆悵綠溪東。
南北斷蓬飄，長亭酒一瓢。殘雲歸太華，疏雨過中條。樹色隨關迥，河聲入塞遙。勞歌此分首，風急馬蕭蕭。
芳草離離思，悠悠春夢余。池亭千里月，煙水一封書。詩想懷康樂，文應吊子胥。扁舟戀南越，豈獨為鱸魚。
日月不相饒，節序昨夜隔。玄蟬無停號，秋燕已如客。平生獨往願，惆悵年半百。罷官亦由人，何事拘形役。
空門臨大道，師坐此中禪。過客自生敬，焚香惟默然。書燈明象外，古木覆檐前。不得如馴鴿，人間萬慮牽。
垂鞭信馬行，數里未鷄鳴。林下帶殘夢，葉飛時忽驚。霜凝孤鶴迥，月曉遠山橫。僮仆休辭險，時平路復平。
旬雨不愆期，由來自若時。爾無言郡政，吾豈欲天欺。常念涓塵益，惟歡草樹滋。課成非所擬，人望在東菑。
窗下尋書細，溪邊坐石平。水風醒酒病，霜日曝衣輕。鷄黍隨人設，蒲魚得地生。前賢無不謂，容易即遺名。
一心求妙道，幾歲候真師。丹灶今何在，白雲無定期。崑崙煙景絶，汗漫往還遲。君但焚香待，人間到有時。
儒家有釋子，年少學支公。心出是非外，跡辭榮辱中。錫寒秦嶺月，杯急楚江風。離怨故園裡，小秋梨葉紅。
衣冠周柱史，才學我鄉人。受命辭雲陛，傾城送使臣。去程滄海月，歸思上林春。始覺儒風遠，殊方禮樂新。
永日還欹枕，良宵亦曲肱。神閒無萬慮，壁冷有殘燈。香影浮龕象，瓶聲著井冰。尋思到何處，海上斷崖僧。
雲物如故鄉，山川異岐路。年來未歸客，馬上春欲暮。一樽花下酒，殘日水西樹。不待管弦終，搖鞭背花去。
明月開三峽，花源出五溪。城池青壁裡，煙火綠林西。不畏王程促，惟愁仙路迷。巴東下歸棹，莫待夜猿啼。
茂陵歸路絶，誰念此淹留。極目月沈浦，苦吟霜滿舟。孤猿啼後夜，久客病高秋。欲寄鄉關恨，寒江無北流。
兵塵猶澒洞，僧舍亦徵求。師向江南去，予方轂下留。風霜兩足白，宇宙一身浮。歸及梅花發，題詩寄隴頭。
才行古人齊，生前品位低。葬時貧賣馬，遠日哭惟妻。孤塚北邙外，空齋中嶽西。集詩應萬首，物象遍曾題。
洛陽天子縣，金谷石崇鄉。草色侵官道，花枝出苑牆。書成休逐客，賦罷遂為郎。貧賤非吾事，西遊思自強。
家寄征江岸，徵人幾歲游。不知潮水信，每日到沙頭。乘曉南湖去，參差迭浪橫。前洲在何處，霧裡雁嚶嚶。
靜夜四無鄰，荒居舊業貧。雨中黃葉樹，燈下白頭人。以我獨沈久，愧君相見頻。平生自有分，況是蔡家親。
九衢車馬塵，不染了空人。暫舍中峰雪，應看內殿春。齋心無外事，定力見前身。聖主方崇教，深宜謁紫宸。
八使慎求能，東人獨薦君。身猶千里限，名已九霄聞。遠路翻喜別，離言暫惜分。鳳門多士會，擁佩入卿雲。
洛下攻詩客，相逢只是吟。夜觴歡稍靜，寒屋坐多深。烏府偶為吏，滄江長在心。憶君難就寢，燭滅復星沉。
山人住處高，看日上蟠桃。雪縷青山脈，雲生白鶴毛。朱書護身咒，水噀斷邪刀。何物中長食，胡麻慢火熬。
驅車方向闕，迴首一臨川。多壘非余恥，無謀終自憐。亂松知野寺，餘雪記山田。惆悵樵漁事，今還又落然。
何處一屏風，分明懷素蹤。雖多塵色染，猶見墨痕濃。怪石奔秋澗，寒藤掛古松。若教臨水畔，字字恐成龍。
名山相別後，別後會難期。金鼎銷紅日，丹田老紫芝。訪君雖有路，懷我豈無詩。休羡繁華事，百年能幾時。
身病時亦危，逢秋多慟哭。風波一搖蕩，天地幾翻覆。孤螢出荒池，落葉穿破屋。勢利長草草，何人訪幽獨。
不日即登壇，槍旗一萬竿。角吹邊月沒，鼓絶爆雷殘。中國今如此，西荒可取難。白衣思請謁，徒步在長安。
沈沈百尺餘，功就豈斯須。汲早僧出定，鑿新蟲自無。藏源重嶂底，澄翳大空隅。此地如經劫，涼潭會共枯。
水色含群動，朝光切太虛。年侵頻悵望，興遠一蕭疏。猿掛時相學，鷗行炯自如。瞿唐春欲至，定卜瀼西居。
山高谿且深，蒼蒼但群木。抽條欲千尺，眾亦疑樸樕。一朝蒙翦伐，萬古辭林麓。若遇燎玄穹，微煙出雲族。
獨向東亭坐，三更待月開。螢光入竹去，水影過江來。露滴千家靜，年流一葉催。龍鍾萬里客，正合故人哀。
林臥避殘暑，白雲長在天。賞心既如此，對酒非徒然。月色遍秋露，竹聲兼夜泉。涼風懷袖裡，茲意與誰傳。
白髮太無情，朝朝鑷又生。始因絲一縷，漸至雪千莖。不避佳人笑，唯慚稚子驚。新年過半百，猶嘆未休兵。
東下經牛渚，依然是故關。客程臨岸盡，鄉思入鷗閒。雨漲巴來浪，雲增楚際山。漁翁知未達，相顧不開顏。
朝行喪名節，岳色慘天風。待漏秋吟斷，焚香夜直空。骨寒依壟草，家盡逐邊鴻。一弔知音後，歸來碎嶧桐。
北斗三更席，西江萬里船。杖藜登水榭，揮翰宿春天。白髮煩多酒，明星惜此筵。始知雲雨峽，忽盡下牢邊。
出門無一事，忽忽到天涯。客地多逢酒，僧房卻厭花。棋因王粲覆，鼓是禰衡撾。自喜疏成品，生前不怨嗟。
愛爾無覊束，雲山恣意過。一身隨遠岫，孤棹任輕波。世事關情少，漁家寄宿多。蘆花淺淡處，江月奈人何。
何處春先到，橋東水北亭。凍花開未得，冷酒酌難醒。就日移輕榻，遮風展小屏。不勞人勸醉，鶯語漸丁寧。
萬里南遊客，交州見柳條。逢迎人易合，時日酒能消。浪曉浮青雀，風溫解黑貂。囊金如未足，莫恨故鄉遙。
一身賫萬卷，編室寄煙蘿。硯滴穿池小，書衣種楮多。吟詩山響答，泛瑟竹聲和。鶴板求儒術，深居意若何。
滄洲東望路，旅棹愴覊游。楓浦蟬隨岸，沙汀鷗轉流。露天星上月，水國夜生秋。誰忍持相憶，南歸一葉舟。
槐柳野橋邊，行塵暗馬前。秋風來漢地，客路入胡天。雁聚河流濁，羊群磧草膻。那堪隴頭宿，鄉夢逐潺湲。
溪僧還共謁，相與坐寒天。屋雪凌高燭，山茶稱遠泉。夜清更徹寺，空闊雁沖煙。莫怪多時話，重來又隔年。
茶爽添詩句，天清瑩道心。只留鶴一隻，此外是空林。禦禮征奇策，人心注盛時。從來留振滯，只待濟臨危。
白雲峰下城，日夕白雲生。人老江波釣，田侵海樹耕。吳山鐘入越，蓮葉吹搖旌。詩異石門思，濤來向越迎。
泥阪望青城，浮雲與棧平。字形知國號，眉勢識山名。編簡塵封閣，戈鋋雪照營。男兒須聘用，莫信筆堪耕。
堤暖柳絲斜，風光屬謝家。晚心應戀水，春恨定因花。步遠憐芳草，歸遲見綺霞。由來感情思，獨自惜年華。
孤舟天際外，去路望中賒。貧病遠行客，夢魂多在家。蟬吟秋色樹，鴉噪夕陽沙。不擬徹雙鬢，他方擲歲華。
萬古荒墳在，悠然我獨尋。寂寥紅粉盡，冥寞黃泉深。蔓草映寒水，空郊曖夕陰。風流有佳句，吟眺一傷心。
夕陽秋更好，斂斂蕙蘭中。極浦明殘雨，長天急遠鴻。僧窗留半榻，漁舸透疏篷。莫恨清光盡，寒蟾即照空。
久雨南湖漲，新晴北客過。日沉紅有影，風定綠無波。岸沒閭閻少，灘平船舫多。可憐心賞處，其奈獨遊何。
漢皇敦故友，物色訪嚴生。三聘迨深澤，一來遇帝庭。紫宸同禦寢，玄象驗客星。祿位終不屈，雲山樂躬耕。
向夕槐煙起，蔥蘢池館曛。客中無偶坐，關外惜離群。燭至螢光滅，荷枯雨滴聞。永懷蕓閣友，寂寞滯揚雲。
道經前輩許，名拔後時喧。虛左中興榜，無先北海尊。新文漢氏史，別墅謝公村。須到三征處，堂堂謁帝閽。
獨住無人處，松龕岳色侵。僧中九十臘，雲外一生心。白髮垂不剃，青眸笑轉深。猶能指孤月，為我暫開襟。
得地移根遠，交柯繞指柔。露香濃結桂，池影鬥蟠虯。黛葉輕筠綠，金花笑菊秋。何如南海外，雨露隔炎洲。
炎天故絳路，千里麥花香。董澤雷聲發，汾橋水氣涼。府趨隨宓賤，野宴接王祥。送客今何幸，經宵醉玉堂。
一自禪關閉，心猿日漸馴。不知城郭路，稀識市朝人。履帶階前雪，衣無寺外塵。卻嫌山翠好，詩客往來頻。
宋玉本悲秋，今朝更上樓。清波城下去，此意重悠悠。晚菊臨杯思，寒山滿郡愁。故關非內地，一為漢家羞。
別後聞餐餌，相逢訝道情。肌膚紅色透，髭發黑光生。仙洞誰傳與，松房自煉成。常蒙遠分惠，亦覺骨毛輕。
無嗟別青瑣，且喜擁朱輪。五十得三品，百千無一人。須勤念黎庶，莫苦憶交親。此外無過醉，毗陵何限春。
一管妙清商，纖紅玉指長。雪藤新換束，霞錦旋抽囊。並揭聲猶遠，深含曲未央。坐中知密顧，微笑是周郎。
長安冬欲盡，又送一遺賢。醉後情渾可，言休理不然。射衣秦嶺雪，搖月漢江船。亦過春兼夏，回期信有蟬。
潘郎腰綬新，霅上縣花春。山色低官舍，湖光映吏人。不須嫌邑小，莫即恥家貧。更作東徵賦，知君有老親。
將軍不誇劍，才氣為英雄。五嶽拽力內，百川傾意中。本立誰敢拔，飛文自難窮。前時天地翻，已有扶正功。
高秋能叩觸，天籟忽成文。苦調雖潛倚，靈音自絶群。茅峰曾醮鬥，笠澤久眠雲。許伴山中躅，三年任一醺。
京鎮周天險，東南作北關。埭橫江曲路，戍入海中山。望越心初切，思秦鬢已斑。空憐上林雁，朝夕待春還。
久在仙壇下，全家是地仙。池塘來乳洞，禾黍接芝田。起看青山足，還傾白酒眠。不知塵世事，雙鬢逐流年。
草色照雙扉，軒車到客稀。苔衣香屐跡，花綬少塵飛。薄望憐池淨，開畦愛雨肥。相過忘日昃，坐待白雲歸。
驛騎朝天去，江城眷闕深。夜珠先去握，芳桂乍辭陰。澤國三千里，覊孤萬感心。自嗟文廢久，此曲為盧諶。
鄱陽中酒地，楚老獨醒年。芳桂君應折，沈灰我不然。洛橋浮逆水，關樹接非煙。唯有殘生夢，猶能到日邊。
馭風過閬苑，控鶴下瀛洲。欲采三芝秀，先從千仞游。駕鳳吟虛管，乘槎泛淺流。頽齡一已駐，方驗大椿秋。
寒閨織素錦，含怨斂雙蛾。綜新交縷澀，經脆斷絲多。衣香逐舉袖，釧動應鳴梭。還恐裁縫罷，無信達交河。
遺蹤委衰草，行客思悠悠。昔日人何處，終年水自流。孤煙村戍遠，亂雨海門秋。吟罷獨歸去，煙雲盡慘愁。
春黛雙蛾嫩，秋蓬兩鬢侵。謀歡身太晚，恨老意彌深。薄解燈前舞，尤能酒後吟。花叢便不入，猶自未甘心。
暑天難可度，豈復更持觴。樹裡鳴蟬咽，宮中午漏長。病夫心益躁，靜者室應涼。幾欲相尋去，紅塵滿路旁。
晝眺伊川曲，岩間霽色明。淺沙平有路，流水漫無聲。浴鳥沿波聚，潛魚觸釣驚。更憐春岸綠，幽意滿前楹。
所孕和氣深，時抽玉苕短。輕煙漸結華，嫩蕊初成管。尋來青靄曙，欲去紅雲暖。秀色自難逢，傾筐不曾滿。
柳影含雲幕，江波近酒壺。異方驚會面，終宴惜征途。沙晚低風蝶，天晴喜浴鳧。別離傷老大，意緒日荒蕪。
相訪夕陽時，千株木未衰。石泉流出谷，山雨滴棲鴟。漏向燈聽數，酒因客寢遲。今宵不盡興，更有月明期。
茂宰隳官去，扁舟著綵衣。湓城春酒熟，匡阜野花稀。解纜垂楊綠，開帆宿鷺飛。一朝吾道泰，還逐落潮歸。
芳草又芳草，故人楊子家。青雲容易散，白日等閒斜。皓質留殘雪，香魂逐斷霞。不知何處笛，一夜叫梅花。
搔首復搔首，孤懷草萋萋。春光已滿目，君在西山西。塹水成文去，庭柯擎翠低。所思不可見，黃鳥花中啼。
吾見夫子德，誰雲習相近。數仞不可窺，言味終難盡。處喧慮常澹，作吏心亦隱。更有嵩少峰，東南為勝引。
瀟湘路杳然，清興起秋前。去寺多隨磬，看山半在船。綠雲天外鶴，紅樹雨中蟬。莫使游華頂，逍遙更過年。
杜陵無厚業，不得駐車輪。重到曾游處，多非舊主人。東風千嶺樹，西日一洲蘋。又渡湘江去，湘江水復春。
南陌去悠悠，東郊不少留。同懷扇枕戀，獨念倚門愁。路繞天山雪，家臨海樹秋。魯連功未報，且莫蹈滄洲。
儒衣風貌清，去抵漢公卿。賓貢年猶少，篇章藝已成。臨流惜暮景，話別起鄉情。離酌不辭醉，西江春草生。
成名年少日，就業聖人書。擢桂誰相比，籝金已不如。東城送歸客，秋日待徵車。若到清潭畔，儒風變裡閭。
桂滿三五夕，蓂開二八時。清輝飛鵲鑒，新影學蛾眉。皎潔臨疏牖，玲瓏鑒薄帷。願言從愛客，清夜幸同嬉。
一徑入雙崖，初疑有幾家。行窮人不見，坐久日空斜。石上生靈草，泉中落異花。終須結茅屋，向此學餐霞。
七百數還窮，城池一旦空。夕陽唯照草，危堞不勝風。岸斷河聲別，田荒野色同。去來皆過客，何處問遺宮。
紅粉當三五，青娥艷一雙。綺羅回錦陌，絃管入花江。落雁驚金彈，拋杯瀉玉缸。誰知褐衣客，憔悴在書窗。
巴檄故人去，蒼蒼楓樹林。雲山千里合，霧雨四時陰。峽路猿聲斷，桃源犬吠深。不須貪勝賞，漢節待南侵。
小宴追涼散，平橋步月回。笙歌歸院落，燈火下樓台。殘暑蟬催盡，新秋雁帶來。將何迎睡興，臨臥舉殘杯。
聞君有雙鶴，覊旅洛城東。未放歸仙去，何如乞老翁。且將臨野水，莫閉在樊籠。好是長鳴處，西園白露中。
君王行出將，書記遠從征。祖帳連河闕，軍麾動洛城。旌旃朝朔氣，茄吹夜邊聲。坐覺煙塵掃，秋風古北平。
南郭望歸處，郡樓高捲簾。平橋低皂蓋，曲岸轉彤襜。江晚笙歌促，山晴鼓角嚴。羊公莫先醉，清曉月纖纖。
寫得長松意，千尋數尺中。翠陰疑背日，寒色慾生風。真樹孤標在，高人立操同。一枝遙可折，吾欲問生公。
遠村寒食後，細雨度川來。芳草連谿合，梨花映墅開。槿籬懸落照，松徑長新苔。向夕亭皋望，游禽幾處回。
巴江與雪山，井邑共迴環。圖寫丹青內，分明煙靄間。移君名郡興，助我小齋閒。日想登臨處，高蹤不可攀。
春柳南陌態，冷花寒露姿。今朝醉城外，拂鏡濃掃眉。煙濕愁車重，紅油覆畫衣。舞裙香不暖，酒色上來遲。
正是嘆覊游，知音拜楚侯。何須辭遠道，自可樂扁舟。倚棹江洲雨，聞猿島岫秋。謝家山水興，終日待詩流。
暝色休群動，秋齋遠客情。細風和雨氣，寒竹度簾聲。日覺蹉跎近，天教懶慢成。誰能謁卿相，朝夕算浮榮。
江東萬里外，別後幾淒淒。峽路花應發，津亭柳正齊。酒傾遲日暮，川闊遠天低。心繫征帆上，隨君到剡溪。
十年江海守，旦夕有歸心。及此西還日，空成東武吟。花間數杯酒，月下一張琴。聞說功名事，依前惜寸陰。
去去遠遷客，瘴中衰病身。青山無限路，白首不歸人。海國戰騎象，蠻州市用銀。一家分幾處，誰見日南春。
來朝當路日，承詔改轅時。再領須句國，仍遷少昊司。暖風抽宿麥，清雨卷歸旗。賴寄新珠玉，長吟慰我思。
宇內文儒重，朝端禮命優。立言多啟沃，論道盛謀猷。顧日琴安在，術星劍不留。徒懷東武襚，更掩北原丘。
老歸江上寺，不忘舊師恩。駐錫逢山色，停杯見浪痕。秋濤吞楚驛，曉月上荊門。為訪題詩處，莓苔幾字存。
仲月當南呂，晨裝拜古林。逢君在東觀，不得話離襟。策馬緣雲路，開緘扣玉音。還期才浹日，裡社酒同斟。
衡陽多道里，弱羽復哀音。還塞知何日，驚弦亂此心。夜陰前侶遠，秋冷後湖深。獨立汀洲意，寧知霜霰侵。
久客厭岐路，出門吟且悲。平生未到處，落日獨行時。芳草不長綠，故人無重期。那堪更南渡，鄉國已天涯。
心偶羡明代，學詩觀國風。自從來闕下，未勝在山中。丹桂日應老，白雲居久空。誰能謝時去，聊與此生同。
又過梅嶺上，歲歲此枝寒。落日孤舟去，青山萬里看。猿聲湘水靜，草色洞庭寬。已料生涯事，唯應把釣竿。
風緊雨淒淒，川回岸漸低。吳州林外近，隋苑霧中迷。聚散紛如此，悲歡豈易齊。料君殘酒醒，還聽子規啼。
春分自淮北，寒食渡江南。忽見潯陽水，疑是宋家潭。明主閽難叫，孤臣逐未堪。遙思故園陌，桃李正酣酣。
煙浪漾秋色，高吟似有鄰。一輪湘渚月，萬古獨醒人。岸濕穿花遠，風香禱廟頻。只應諛佞者，到此不傷神。
北風昨夜雨，江上早來涼。楚岫千峰翠，湘潭一葉黃。故人湖外客，白首尚為郎。相憶無南雁，何時有報章。
朱檻滿明月，美人歌落梅。忽驚塵起處，疑是有風來。一曲聽初徹，幾年愁暫開。東南正雲雨，不得見陽台。
清月轉瑤軫，弄中湘水寒。能令坐來客，不語自相看。靜恐鬼神出，急疑風雨殘。幾時歸嶺嶠，更過洞庭彈。
煙岡影畔寺，游步此時孤。庭靜眾藥在，鶴閒雙檜枯。藍峰露秋院，灞水入春廚。便可棲心跡，如何返舊途。
碧草連金虎，青苔蔽石麟。皓齒芳塵起，纖腰玉樹春。倚瑟紅鉛濕，分香翠黛嚬。誰言奉陵寢，相顧復沾巾。
高閣逼諸天，登臨近日邊。晴開萬井樹，愁看五陵煙。檻外低秦嶺，窗中小渭川。早知清淨理，常願奉金仙。
桂宮初服冕，蘭掖早升笄。禮盛親迎晉，聲芬出降齊。金龜開瑞鈕，寶翟上仙袿。轉扇承宵月，揚旌照夕蜺。
壯齡心已盡，孤賞意猶存。豈望圖麟閣，惟思臥鹿門。無謀堪適野，何力可拘原。只有容身去，幽山自灌園。
三伏客吟過，長安未擬還。蛩聲秋不動，燕別思仍閒。亂葉隨寒雨，孤蟾起暮關。經時高嶺外，來往旆旌間。
白玉仙台古，丹丘別望遙。山川亂雲日，樓榭入煙霄。鶴舞千年樹，虹飛百尺橋。還疑赤松子，天路坐相邀。
靈州碧岩下，荑英初散芳。塗塗猶宿露，采采不盈筐。陰竇藏煙濕，單衣染焙香。幸將調鼎味，一為奏明光。
獨愛僧房竹，春來長到池。雲遮皆晃朗，雪壓半低垂。不見侵山葉，空聞拂地枝。鄙夫今夜興，唯有子猷知。
二千餘里路，一半是波濤。未曉著衣起，出城逢日高。關山多寇盜，扶侍帶弓刀。臨別不揮淚，誰知心鬱陶。
細柳肅軍令，條侯信殊倫。棘門乃兒戲，從古多其人。神武今不殺，介夫如搢紳。息駕幸茲地，懷哉悚精神。
疏拙只如此，此身誰與同。高情向酒上，無事在山中。漸老病難理，久貧吟益空。賴君時訪宿，不避北齋風。
一宿白雲根，時經采麝村。數峰雖似蜀，當晝不聞猿。馬立溪沙淺，人爭閣道喧。明朝棄襦罷，步步入金門。
君行登隴上，妾夢在閨中。玉箸千行落，銀床一半空。綺席春眠覺，紗窗曉望迷。朦朧殘夢裡，猶自在遼西。
池上與橋邊，難忘復可憐。簾開最明夜，簟卷已涼天。流處水花急，吐時雲葉鮮。姮娥無粉黛，只是逞嬋娟。
七夕景迢迢，相逢只一宵。月為開帳燭，雲作渡河橋。映水金冠動，當風玉珮搖。惟愁更漏促，離別在明朝。
秋水清無底，蕭然靜客心。掾曹乘逸興，鞍馬去相尋。能吏逢聯璧，華筵直一金。晚來橫吹好，泓下亦龍吟。
義公習禪處，結構依空林。戶外一峰秀，階前群壑深。夕陽連雨足，空翠落庭陰。看取蓮花淨，應知不染心。
驅傳草連天，迴風滿樹蟬。將過夫子宅，前問孝廉船。漢使收三篋，周詩采百篇。別來將有淚，不是怨流年。
漢陽江上柳，望客引東枝。樹樹花如雪，紛紛亂若絲。春風傳我意，草木別前知。寄謝絃歌宰，西來定未遲。
先生五兵游，文焰藏金鼎。日下鶴過時，人間空落影。常言一粒藥，不墮生死境。何當列禦寇，去問仙人請。
自笑營閒事，從朝到日斜。澆畦引泉脈，掃徑避蘭芽。暖變牆衣色，晴催木筆花。桃根知酒渴，晚送一甌茶。
千峰路盤盡，林寺昔何名。步步入山影，房房聞水聲。多年人跡斷，殘照石陰清。自可求居止，安閒過此生。
湖入縣西邊，湖頭勝事偏。綠竿初長筍，紅顆未開蓮。蔽日高高樹，迎人小小船。清風長入坐，夏月似秋天。
石脈綻寒光，松根噴曉霜。注瓶雲母滑，漱齒茯苓香。野客偷煎茗，山僧惜淨床。三禪不要問，孤月在中央。
楚岸青楓樹，長隨送遠心。九江春水闊，三峽暮雲深。氣調桓伊笛，才華蔡琰琴。迢迢嫁湘漢，誰不重黃金。
遊客趨梁邸，朝光入楚台。槐煙乘曉散，榆火應春開。日帶晴虹上，花隨早蝶來。雄風乘令節，餘吹拂輕灰。
別路知何極，離腸有所思。登艫望城遠，搖櫓過江遲。斷岸煙中失，長天水際垂。此心非橘柚，不為兩鄉移。
祖席駐征棹，開帆候信潮。隔筵桃葉泣，吹管杏花飄。船去鷗飛閣，人歸塵上橋。別離惆悵淚，江路濕紅蕉。
惆悵策疲馬，孤蓬被風吹。昨東今又西，冉冉長路岐。歲晚樹無葉，夜寒霜滿枝。旅人恆苦辛，冥寞天何知。
翩翩雲中使，來問太原卒。百戰苦不歸，刀頭怨明月。塞雲隨陣落，寒日傍城沒。城下有寡妻，哀哀哭枯骨。
春色滿城池，杯盤著處移。鐙金斜雁子，鞍帕嫩鵝兒。買笑歌桃李，尋歌折柳枝。可憐明月夜，長是管弦隨。
從戎巫峽外，吟興更應多。郡響蠻江漲，山昏蜀雨過。公筵饒越味，俗土尚巴歌。中夜懷吳夢，知經灧澦波。
錦裡多佳人，當壚自沽酒。高低過反坫，大小隨圓瓿。數錢紅燭下，滌器春江口。若得奉君歡，十千求一斗。
高年不復出，門徑眾草生。時夏方新雨，果藥發餘榮。疏澹下林景，流暮幽禽情。身名兩俱遣，獨此野寺行。
瘦顏顴骨見，滿面雪毫垂。坐石鳥疑死，出門人謂痴。照身潭入楚，浸影檜生隋。太白曾經夏，清風涼四肢。
無祿奉晨昏，閒居幾度春。江湖苦吟士，天地最窮人。書劍同三友，蓬蒿外四鄰。相知不相薦，何以自謀身。
不分荊山抵，甘從石印飛。危巢畏風急，繞樹覺星稀。喜逐行人至，愁隨織女歸。倘游明鏡裡，朝夕動光輝。
把菊嘆將老，上樓悲未還。短長新白髮，重疊舊青山。霜氣清襟袖，琴聲引醉顏。竹林唯七友，何幸亦登攀。
山客地爐裡，然薪如陽輝。松膏作滫瀡，杉子為珠璣。響誤擊刺閙，焰疑彗孛飛。傍邊暖白酒，不覺瀑冰垂。
暮過潭上寺，獨宿白雲間。鐘磬遙連樹，星河半隔山。石中泉暗落，松外戶初關。卻憶終南里，前秋此夕還。
白馬頓紅纓，梢球紫袖輕。曉冰蹄下裂，寒瓦杖頭鳴。叉手膠粘去，分鬃線道絣。自言無戰伐，髀肉已曾生。
先君懷聖德，靈廟肅神心。草合人蹤斷，塵濃鳥跡深。流沙丹灶滅，關路紫煙沉。獨傷千載後，空餘松柏林。
一日辭秦鏡，千秋別漢宮。豈唯泉路掩，長使月輪空。苦色凝朝露，悲聲切暝風。婉儀餘舊德，仍載禮經中。
洛城三五夜，天子萬年春。彩仗移雙闕，瓊筵會九賓。舞成蒼頡字，燈作法王輪。不覺東方日，遙垂禦藻新。
草綠長門掩，苔青永巷幽。寵移新愛奪，淚落故情留。啼鳥驚殘夢，飛花攪獨愁。自憐春色罷，團扇復迎秋。
太乙近天都，連山接海隅。白雲回望合，青靄入看無。分野中峰變，陰晴眾壑殊。欲投人處宿，隔水問樵夫。
山風熟異果，應是供真仙。味似雲腴美，形如玉腦圓。銜來多野鶴，落處半靈泉。必共玄都奈，花開不記年。
風泉盡結冰，寒夢徹西陵。越信楚城得，遠懷中夜興。樹停沙島鶴，茶會石橋僧。寺閣邊官舍，行吟過幾層。
閒隨少年去，試上大堤游。畫角棲烏起，清弦過客愁。碑沉楚山石，珠徹漢江秋。處處風情好，盧家更上樓。
吹角動行人，喧喧行人起。笳悲馬嘶亂，爭渡金河水。日暮沙漠陲，戰聲煙塵裡。盡系名王頸，歸來獻天子。
一夕盈千念，方知別者勞。衰榮難會面，魂夢暫同袍。片月臨階早，晴河度雁高。應憐蔣生徑，秋露滿蓬蒿。
蓮岳三征者，論詩舊與君。相留曾幾歲，酬唱有新文。翠竇容閒憩，嵐峰許共分。當年若同訪，合得伴吟雲。
松色不肯秋，玉性不可柔。登山須正路，飲水須直流。倩鶴附書信，索雲作衣裘。仙村莫道遠，枉策招交遊。
客厭巴南地，鄉鄰劍北天。江村片雨外，野寺夕陽邊。芋葉藏山徑，蘆花雜渚田。舟行未可住，乘月且須牽。
由來詠團扇，今與值秋風。事逐時皆往，恩無日再中。早鴻聞上苑，寒露下深宮。顏色年年謝，相如賦豈工。
山氣朝來爽，溪流日向清。遠心何處愜，閒棹此中行。叢桂林間待，群鷗水上迎。徒然適我願，幽獨為誰情。
帝裡寒光盡，神皋春望浹。梅郊落晚英，柳甸驚初葉。流水抽奇弄，崩雲灑芳牒。清尊湛不空，暫喜平生接。
年高來遠戍，白首罷干戎。夜色薊門火，秋聲邊塞風。磧浮悲老馬，月滿引新弓。百戰陰山去，唯添上將雄。
才高登上第，孝極歿廬塋。一命何無定，片言徒有聲。故園花自發，新塚月初明。寂寞重泉裡，豈知春物榮。
背郭去歸宿，頭陀意頗濃。鶴爭棲遠樹，猿鬥上孤峰。夜戍經霜月，秋城過雨鐘。由來無定止，何處訪高蹤。
日日加衰病，心心趣寂寥。殘陽起閒望，萬木聳寒條。楚寺新為客，吳江舊看潮。此懷何以寄，風雨暮蕭蕭。
野竹攢石生，含煙映江島。翠色落波深，虛聲帶寒早。龍吟曾未聽，鳳曲吹應好。不學蒲柳凋，貞心常自保。
邂逅款良宵，慇勤荷勝招。彌天俄若舊，初地豈成遙。酒蟻傾還泛，心猿躁似調。誰憐失群雁，長苦業風飄。
江樹欲含曛，清歌一送君。征驂辭荔浦，別袂暗松雲。路狹橫柯度，山深墜葉聞。明朝宿何處，未忍醉中分。
光景漂如水，生涯轉似萍。雁門窮朔路，牛斗故鄉星。句盡人誰切，歌終淚自零。夜闌迴首算，何處不長亭。
小閣愜幽尋，周遭萬竹森。誰知一沼內，亦有五湖心。釣直魚應笑，身閒樂自深。晚來春醉熟，香餌任浮沈。
我看岳西雲，君看岳北月。長懷燕城南，相送十里別。別來千餘日，日日憶不歇。遠寄一紙書，數字論白髮。
人說南州路，山猿樹樹懸。舉家聞若駭，為寄小如拳。預哂愁胡面，初調見馬鞭。許求聰慧者，童稚捧應癲。
閩國揚帆去，蟾蜍虧復團。秋風生渭水，落葉滿長安。此地聚會夕，當時雷雨寒。蘭橈殊未返，消息海雲端。
新泉氣味良，古鐵形狀醜。那堪風雪夜，更值煙霞友。曾過赬石下，又住清溪口。且共薦皋盧，何勞傾鬥酒。
本自求彭澤，誰雲道里賒。山從石壁斷，江向弋陽斜。暮色隨楓樹，陰雲暗荻花。諸侯舊調鼎，應重宰臣家。
參差綠蒲短，搖艷雲塘滿。紅瀲蕩融融，鶯翁鸂鶒暖。萋芊小成路，馬上修蛾懶。羅衫裊迴風，點粉金鸝卵。
秋盡初移幕，沾裳一送君。據鞍窺古堠，開灶爇寒雲。登隴人迴首，臨關馬顧群。從來斷腸處，皆向此中分。
幽居得相近，煙景每寥寥。共伐臨谿樹，因為過水橋。自教青鶴舞，分采紫芝苗。更愛南峰住，尋君路恐遙。
城峻隨天壁，樓高更女牆。江流思夏後，風至憶襄王。老去聞悲角，人扶報夕陽。公孫初恃險，躍馬意何長。
豈悟因羅者，迎霜獻紫微。夕陽分素臆，秋色上花衣。舉翅雲天近，回眸燕雀稀。應隨明主意，百中有光輝。
荒墳秋陌上，霜露正霏霏。松柏自成拱，苫廬長不歸。浮埃積蓬鬢，流血在麻衣。何必曾參傳，千年至行稀。
秋霽禁城晚，六街煙雨殘。牆頭山色健，林外鳥聲歡。翹日樓台麗，清風劍佩寒。玉人襟袖薄，斜憑翠闌干。
試陟江樓望，悠悠去國情。楚山霞外斷，漢水月中平。公子留遺邑，夫人有舊城。蒼蒼煙霧裡，何處是咸京。
城上歸時晚，庭前宿處危。月明無葉樹，霜滑有風枝。啼澀饑喉咽，飛低凍翅垂。畫堂鸚鵡鳥，冷暖不相知。
遙遙去巫峽，望望下章台。巴國山川盡，荊門煙霧開。城分蒼野外，樹斷白雲隈。今日狂歌客，誰知入楚來。
不信最清曠，及來愁已空。數點石泉雨，一溪霜葉風。業在有山處，道成無事中。酌盡一尊酒，病夫顏亦紅。
寶婺搖珠佩，常娥照玉輪。靈歸天上匹，巧遺世間人。花果香千戶，笙竽濫四鄰。明朝曬犢鼻，方信阮家貧。
結束何妨早，將行四顧頻。山前猶見月，陌上未逢人。遠樹動宿鳥，危橋怯病身。漸明恆自慰，應免復迷津。
暫往比鄰去，空聞二妙歸。幽棲誠簡略，衰白已光輝。野外貧家遠，村中好客稀。論文或不愧，肯重款柴扉。
長安風雨夜，書客夢昌谷。怡怡中堂笑，小弟栽澗菉。家門厚重意，望我飽饑腹。勞勞一寸心，燈花照魚目。
山色無定姿，如煙復如黛。孤峰夕陽後，翠嶺秋天外。雲起遙蔽虧，江回頻向背。不知今遠近，到處猶相對。
朗月分林靄，遙管動離聲。故歡良已阻，空宇澹無情。窈窕雲雁沒，蒼茫河漢橫。蘭章不可答，沖襟徒自盈。
借問蓬萊水，誰逢清淺年。傷心雲夢澤，歲歲作桑田。朱宮紫貝闕，一旦作沙洲。八月還平在，魚蝦不用愁。
芳樹宜三月，曈曈艷綺年。香交珠箔氣，陰占綠庭煙。小葉風吹長，繁花露濯鮮。遂令穠李兒，折取簪花鈿。
卻共孤雲去，高眠最上峰。半湖乘早月，中路入疏鐘。秋盡蟲聲急，夜深山雨重。當時同隱者，分得幾株松。
駿馬綉障泥，紅塵撲四蹄。歸時何太晚，日照杏花西。綉幕珊瑚鈎，春開翡翠樓。深情不肯道，嬌倚鈿箜篌。
堪笑修仙侶，燒金覓大還。不知消息火，只在寂寥關。鬢白爐中術，魂飛海上山。悲哉五千字，無用在人間。
古律皆深妙，新吟復造微。搜難窮月窟，琢苦盡天機。晚檜清蟬咽，寒江白鳥飛。他年舊山去，為子遠攜歸。
一縣今如此，殘民數不多。也知賢宰切，爭奈亂兵何。皆自干戈達，咸思雨露和。應憐住山者，頭白未登科。
漫向城中住，兒童不識錢。瓮頭寒絶酒，灶額曉無煙。狂發吟如哭，愁來坐似禪。新詩有幾首，旋被世人傳。
晴峰三十六，侍立上春台。同宿別離恨，共看星月回。野鶯臨苑語，河棹歷江來。便寄相思札，緘封花下開。
桐廬歸舊廬，垂老復樵漁。吾子雖言命，鄉人懶讀書。煙舟撐晚浦，雨屐剪春蔬。異代名方振，哀吟莫廢初。
天子念疲民，分憂輟侍臣。紅旗高起焰，綠野靜無塵。闕下親知別，江南惠化新。朝昏即千里，且願話逡巡。
掠水身猶重，偎風力尚微。瓦苔難定立，檐雨忽喧歸。未識重溟遠，先愁一葉飛。啣泥在他日，兩兩占春暉。
符印懸腰下，東山不得歸。獨行南北近，漸老往還稀。迸筍侵窗長，驚蟬出樹飛。田田池上葉，長是使君衣。
皇情遍九垓，禦輦駐昭回。路若隨天轉，人疑近日來。河看大禹鑿，山見巨靈開。願扈登封駕，常持薦壽杯。
階蘭凝曙霜，岸菊照晨光。露濃晞晚笑，風勁淺殘香。細葉凋輕翠，圓花飛碎黃。還持今歲色，復結後年芳。
經旬不飲酒，逾月未聞歌。豈是風情少，其如塵事多。虎丘慚客問，娃館妒人過。莫笑籠中鶴，相看去幾何。
巫山凌太清，岧嶢類削成。霏霏暮雨合，靄靄朝雲生。危峰入鳥道，深谷瀉猿聲。別有幽棲客，淹留攀桂情。
詞賦滿書囊，胡為在戰場。行間脫寶劍，邑裡掛銅章。馬疾飛千里，鳧飛向五涼。遙知竹林下，星使對星郎。
西園最多趣，永日自忘歸。石瀨流清淺，風岑澹翠微。曉翻紅藥艷，晴裊碧潭輝。獨望娟娟月，宵分半掩扉。
青樓枕路隅，壁甃復椒涂。晚夢通簾柙，春寒逼酒壚。解吟憐芍藥，難見恨菖蒲。試問年多少，鄰姬亦姓胡。
離亂生涯盡，依劉是見機。從來吟太苦，不得力還稀。路入閩山熟，江浮瘴雨肥。何須折楊柳，相送已依依。
天南多鳥聲，州縣半無城。野市依蠻姓，山村逐水名。瘴煙沙上起，陰火雨中生。獨有求珠客，年年入海行。
翠柏苦猶食，晨霞高可餐。世人共鹵莽，吾道屬艱難。不爨井晨凍，無衣床夜寒。囊空恐羞澀，留得一錢看。
南望緱氏嶺，山居共澗陰。東西十數里，緬邈方寸心。雲日落廣廈，鶯花對孤琴。琴中多苦調，淒切誰復尋。
星漢轉寒更，伊余索寞情。鐘催歸夢斷，雁引遠愁生。危壁蘭光暗，疏簾露氣清。閒庭聊一望，海日未分明。
又是春殘也，如何出翠幃。落花人獨立，微雨燕雙飛。寓目魂將斷，經年夢亦非。那堪向愁夕，蕭颯暮蟬輝。
山齋路幾層，敗衲學真乘。寒暑移雙樹，光陰盡一燈。風飄高竹雪，泉漲小池冰。莫訝頻來此，修身欲到僧。
昔聞生澗底，今見起毫端。眾草此時沒，何人知歲寒。豈能裨棟宇，且貴出門闌。只在丹青意，凌雲也不難。
東望望長安，正值日初出。長安不可見，喜見長安日。長安何處在，只在馬蹄下。明日歸長安，為君急走馬。
禪地無塵夜，焚香話所歸。樹搖幽鳥夢，螢入定僧衣。破月斜天半，高河下露微。翻令嫌白日，動即與心違。
西園春欲盡，芳草徑難分。靜語唯幽鳥，閒眠獨使君。密林生雨氣，古石帶潮文。雖去清秋遠，朝朝見白雲。
寵贈追胡廣，親臨比賀循。幾聞投劍客，多會服緦人。草閉墳將古，松陰地不春。二陵猶可望，存歿有忠臣。
紅顏悲舊國，青歲歇芳洲。不待金門詔，空持寶劍游。海雲迷驛道，江月隱鄉樓。復作淮南客，因逢桂樹留。
舊館絶逢迎，新詩何處呈。空留封禪草，已作岱宗行。柳蠹風吹析，階崩雪繞平。無因重來此，剩哭兩三聲。
南國菖蒲老，知君憶釣船。離京近殘暑，歸路有新蟬。峴首白雲起，洞庭秋月懸。若教吟興足，西笑是何年。
遙想長淮盡，荒堤楚路斜。戍旌標白浪，罟網入青葭。啼鳥仍臨水，愁人更見花。東堂一枝在，為子惜年華。
眾岫聳寒色，精廬向此分。流星透疏木，走月逆行雲。絶頂人來少，高松鶴不群。一僧年八十，世事未曾聞。
舊國人未歸，芳洲草還碧。年年湖上亭，悵望江南客。驄馬入關西，白雲獨何適。相思煙水外，唯有心不隔。
惠好交情重，辛勤世事多。荊南久為別，薊北遠來過。寄目雲中鳥，留歡酒上歌。影移春復間，遲暮兩如何。
下伏秋期近，還知扇漸疏。驚飆墜鄰果，暴雨落江魚。貴寺雖同秩，閒曹只管書。朝朝廊下食，相庇在餚菹。
客行逢日暮，原野散秋暉。南陌人初斷，西林鳥盡歸。暗蓬沙上轉，寒葉月中飛。村落無多在，聲聲近搗衣。
見時濃日午，別處暮鐘殘。景色疑春盡，襟懷似酒闌。兩情含眷戀，一餉致辛酸。夜靜長廊下，難尋屐齒看。
日日門長閉，憐家亦懶過。頭風春飲苦，眼暈夜書多。幽鳥偏棲竹，凡人笑種莎。近來難得酒，無計奈愁何。
吳王承國寵，列第禁城東。連夜征詞客，當春試舞童。砌分池水岸，窗度竹林風。更待西園月，金尊樂未終。
師譽振京城，談空萬乘聽。北行山已雪，南去木猶青。夜岳禪銷月，秋潭汲動星。回期不可定，孤鶴在高冥。
新安君莫問，此路水雲深。江海無行跡，孤舟何處尋。青山空向淚，白月豈知心。縱有餘生在，終傷老病侵。
旨甘雖自足，未是祿榮親。尚逐趨時伴，多離有道人。山居衣以草，生寄藥隨身。不食長無疾，年知出十旬。
紅筵絲竹合，用爾作歡娛。直指寧偏黨，無私絶覬覦。當歌誰擐袖，應節漸輕軀。恰與真相似，氈裘滿頷須。
落日明歌席，行雲逐舞人。江前飛暮雨，樑上下輕塵。冶服看疑畫，妝樓望似春。高車勿遽返，長袖欲相親。
毗陵過柱史，簡易在茅茨。芳草如花種，修篁帶筍移。徑幽人未賞，檐靜燕初窺。野客憐霜壁，靜松畫一枝。
長空秋雨歇，睡起覺精神。看水看山坐，無名無利身。偈吟諸祖意，茶碾去年春。此外誰相識，孤雲到砌頻。
縣幽公事稀，庭草是山薇。足得招棋侶，何妨著道衣。野泉當案落，汀鷺入衙飛。寺去東林近，多應隔宿歸。
不才先上第，詞客卻空還。邊地行人少，平蕪盡日閒。一蟬陂樹裡，眾火隴雲間。羡汝歸茅屋，書窗見遠山。
上國千餘里，逢春且勝游。暫聞新鳥戲，似解旅人愁。野色吞山盡，江煙襯水流。村醪須一醉，無恨滯行舟。
驅馬薊門北，北風邊馬哀。蒼茫遠山口，豁達胡天開。五將已深入，前軍止半回。誰憐不得意，長劍獨歸來。
只應踏初雪，騎馬發荊州。直怕巫山雨，真傷白帝秋。群公蒼玉珮，天子翠雲裘。同舍晨趨侍，胡為淹此留。
遙聞碧潭上，春晚紫藤開。水似晨霞照，林疑綵鳳來。清香凝島嶼，繁艷映莓苔。金谷如相併，應將錦帳回。
萬里關山塚，明妃舊死心。恨為秋色晚，愁結暮雲陰。夜切胡風起，天高漢月臨。已知無玉貌，何事送黃金。
錦車登隴日，邊草正萋萋。舊好尋君長，新愁聽鼓鼙。河源飛鳥外，雪嶺大荒西。漢壘今猶在，遙知路不迷。
每到秋殘夜，燈前憶故鄉。園林紅橘柚，窗戶碧瀟湘。離別身垂老，艱難路去長。弟兄應健在，兵火裡耕桑。
塞北狂胡旅，城南敵漢圍。巉岩一鼓氣，拔利五兵威。虜騎瞻山哭，王師拓地飛。不應須寵戰，當遂勒金徽。
老去愧妻兒，冬來有勸詞。暖寒從飲酒，沖冷少吟詩。戰勝心還壯，齋勤體校羸。由來世間法，損益合相隨。
歸意隨流水，江湖共在東。山陰何處去，草際片帆通。雨色春愁裡，潮聲曉夢中。雖為半年客，便是往來鴻。
江湖歸不易，京邑計長貧。獨夜有知己，論心無故人。一燈愁裡夢，九陌病中春。為問清平日，無門致出身。
縱征終不起，相與避煙塵。待到中興日，同看上國春。新詩說人盡，舊宅落花頻。移覓深山住，啼猿作四鄰。
江度寒山閣，城高絶塞樓。翠屏宜晚對，白谷會深游。急急能鳴雁，輕輕不下鷗。彞陵春色起，漸擬放扁舟。
梅福幽棲處，佳期不忘還。鳥吟當戶竹，花繞傍池山。水氣侵階冷，松陰覆座閒。寧知武陵趣，宛在市朝間。
玉女貴妃生，嫛婗始發聲。金盆浴未了，繃子綉初成。翡翠雕芳縟，真珠帖小纓。何時學健步，鬥取落花輕。
錦楫沙棠艦，羅帶石榴裙。綠潭采荷芰，清江日稍曛。魚鳥爭唼喋，花葉相芬氳。不覺芳洲暮，菱歌處處聞。
太宗羅俊彥，桂玉比光輝。難得終須得，言歸始是歸。風帆天際吼，金鶚月中飛。五府如交闢，魚書莫便稀。
杜康能散悶，萱草解忘憂。借問萱逢杜，何如白見劉。老衰勝少夭，閒樂笑忙愁。試問同年內，何人得白頭。
何幸遇休明，觀光來上京。相逢武陵客，獨送豫章行。隨牒牽黃綬，離群會墨卿。江南佳麗地，山水舊難名。
玉樹朝日映，羅帳春風吹。拭淚攀楊柳，長條宛地垂。白花飛歷亂，黃鳥思參差。妾自肝腸斷，傍人那得知。
秋來菊花氣，深山客重尋。露葉疑涵玉，風花似散金。摘來還泛酒，獨坐即徐斟。王弘貪自醉，無復覓楊林。
世上方傳教，山中未得歸。閒花飄講席，馴鴿污禪衣。積雨誰過寺，殘鐘自掩扉。寒來垂頂帽，白髮剃應稀。
共愛泉源異，頻來不覺勞。散光垂草細，繁響出風高。沫滯潭花片，沙遺浴鳥毛。塵間喧與悶，須向此中逃。
南渡人來絶，喧喧雁滿沙。自生江上月，長有客思家。半夜下霜岸，北風吹荻花。自驚歸夢斷，不得到天涯。
暗窗涼葉動，秋天寢席單。憂人半夜起，明月在林端。一與清景遇，每憶平生歡。如何方惻愴，披衣露更寒。
指途清溪裡，左右唯深林。雲蔽望鄉處，雨愁為客心。遇人多物役，聽鳥時幽音。何必滄浪水，庶茲浣塵襟。
萬裏邊城遠，千山行路難。舉頭唯見日，何處是長安。漢庭無大議，戎虜幾先和。莫羡傾城色，昭君恨最多。
黃帝登真處，青青不記年。孤峰應礙日，一柱自擎天。石怪長棲鶴，雲閒若有仙。鼎湖看不見，零落數枝蓮。
登嶺望落日，眇然傷別魂。亭皋秋色遍，遊子在荊門。世故東西客，山空斷續猿。此心誰復見，寂寞偶芳蓀。
端居不出戶，滿目望雲山。落日鳥邊下，秋原人外閒。遙知遠林際，不見此檐間。好客多乘月，應門莫上關。
相送臨寒水，蒼然望故關。江蕪連夢澤，楚雪入商山。話我他年舊，看君此日還。因將自悲淚，一灑別離間。
儒翁九十餘，舊向此山居。生寄一壺酒，死留千卷書。檻摧新竹少，池淺故蓮疏。但有子孫在，帶經還荷鋤。
越客新安別，秦人舊國情。舟乘晚風便，月帶上潮平。花路西施石，雲峰句踐城。明州報兩掾，相憶二毛生。
廣陵寒食夜，豪貴足佳期。紫陌人歸後，紅樓月上時。綺羅香未歇，絲竹韻猶遲。明日踏青興，輸他輕薄兒。
松門堆復積，埋石亦埋莎。為瑞還難得，居貧莫厭多。聽憐終夜落，吟惜一年過。誰在江樓望，漫漫墮綠波。
此木韻彌全，秋霄學瑟弦。空知百餘尺，未定幾多年。古甲磨雲拆，孤根捉地堅。何當拋一干，作蓋道場前。
心與青春背，新年亦掩扉。漸窮無相學，惟避不材譏。積病攻難愈，銜恩報轉微。定知書課日，優詔許辭歸。
掩淚山陽宅，生涯此路窮。香銷蕓閣閉，星落草堂空。麗藻浮名裡，哀聲夕照中。不堪投釣處，鄰笛怨春風。
夙心曠何許，日暮依林薄。流水不待人，孤雲時映鶴。濛濛千萬花，曷為神仙藥。不遇爛柯叟，報非舊城郭。
早忝金馬客，晚為商雒翁。知名四海內，多病一生中。舉世往還盡，何人心事同。幾時登峴首，恃舊揖三公。
麟德燃香請，長安春幾回。夜閒同像寂，晝定為吾開。講罷松根老，經浮海水來。六年雙足履，只步院中苔。
楚客自相送，沾裳春水邊。晚來風信好，並發上江船。花映新林岸，雲開瀑布泉。愜心應在此，佳句向誰傳。
踐更登隴首，遠別指臨洮。為問關山事，何如州縣勞。軍容隨赤羽，樹色引青袍。誰斷單于臂，今年太白高。
為子歌行樂，西南入武陵。風煙無戰士，賓榻有吟僧。山繞軍城疊，江臨寺閣層。遍尋幽勝了，湘水泛清澄。
草淺馬翩翩，新晴薄暮天。柳條春拂面，衫袖醉垂鞭。立語花堤上，行吟水寺前。等閒消一日，不覺過三年。
飛閣青霞裡，先秋獨早涼。天花映窗近，月桂拂檐香。華岳三峰小，黃河一帶長。空間指歸路，煙際有垂楊。
樓前桃李疏，池上芙蓉落。織錦猶未成，蟲聲入羅幕。妾有羅衣裳，秦王在時作。為舞春風多，秋來不堪著。
志業不得力，到今猶苦吟。吟成五字句，用破一生心。世路屈聲遠，寒溪怨氣深。前賢多晚達，莫怕鬢霜侵。
風蟬旦夕鳴，伴夜送秋聲。故里客歸盡，水邊身獨行。噪軒高樹合，驚枕暮山橫。聽處無人見，塵埃滿甑生。
浩劫因王造，平台訪古游。彩雲蕭史駐，文字魯恭留。宮闕通群帝，乾坤到十洲。人傳有笙鶴，時過此山頭。
八月江行好，風帆日夜飄。煙霞經北固，禾黍過南朝。社客無宗炳，詩家有鮑昭。莫因賢相請，不返舊山椒。
月沉霜已凝，無夢竟寒燈。寄世何殊客，修身未到僧。二毛梳上雪，雙淚枕前冰。借問曹溪路，山多路幾層。
柏梯杉影裡，頭白藥山孫。今古管不得，是非爭肯論。虎鬚懸瀑滴，禪衲帶苔痕。常恨龍鍾也，無因接話言。
得道即無著，隨緣西復東。貌依年臘老，心到夜禪空。山宿馴溪虎，江行濾水蟲。悠悠塵客思，春滿碧雲中。
氣盡前溪舞，心酸子夜歌。峽雲尋不得，溝水欲如何。朔雁傳書絶，湘篁染淚多。無由見顏色，還自托微波。
野情專易外，一室向青山。業就三編絶，心通萬事閒。鶯稀春木上，草遍暮階間。莫道歸繻在，來時棄故關。
江渚翻鷗戲，官橋帶柳陰。江飛競渡日，草見蹋春心。已撥形骸累，真為爛漫深。賦詩歌句穩，不免自長吟。
西亭晚寂寞，鶯散柳陰繁。水戶簾不卷，風床蓆自翻。忽聞車馬客，來訪蓬蒿門。況是張常侍，安得不開尊。
頒條忝貴郡，懸榻久相望。處士同楊鄭，邦君謝李疆。詎知方擁彗，逢子敬惟桑。明朝蓬戶側，會自謁任棠。
少年雲溪裡，禪心夜更閒。煎茶留靜者，靠月坐蒼山。露白鐘尋定，螢多戶未關。嵩陽大石室，何日譯經還。
孟陽曾有語，刊在白雲棱。李杜常挨托，孫劉亦恃憑。庸才安可守，上德始堪矜。暗指長天路，濃巒蔽幾層。
五原人走馬，昨夜到京師。繡戶新夫婦，河梁生別離。隴花開不艷，羌笛靜猶悲。惆悵良哉輔，鏘鏘立鳳池。
訪古登峴首，憑高眺襄中。天清遠峰出，水落寒沙空。弄珠見游女，醉酒懷山公。感嘆發秋興，長松鳴夜風。
仙翁上升去，丹井寄晴壑。山色接天台，湖光照寥廓。玉洞絶無人，老檜猶棲鶴。我欲掣青蛇，他時沖碧落。
離筵罷多酒，起地發寒塘。迴首中丞座，馳箋異姓王。燕辭楓樹日，雁度麥城霜。空醉山翁酒，遙憐似葛強。
相持薄羅扇，綠樹聽鳴蜩。君筵呈妙舞，香汗濕鮫綃。銀床梧葉下，便覺漏聲長。露砌蛩吟切，那憐白苧涼。
種樹人何在，攀枝空嘆嗟。人無重見日，樹有每年花。滿院雀聲暮，半庭春景斜。東風不知恨，遍地落余霞。
商雒近京師，才難赴幕時。離歌紛白紵，候騎擁青絲。會喜疲人息，應逢猾虜衰。看君策高足，自此煙霄期。
一雨西城色，陶家心自清。山銜中郭分，雲卷下湖程。公署聞流木，人煙入廢城。難忘楚盡處，新有越吟生。
下國兵方起，君家義獨聞。若為輕世利，歸去臥溪雲。掛席沖嵐翠，攜筇破蘚紋。離情似霜葉，江上正紛紛。
南北飛山雪，萬片寄相思。東西曲流水，千聲瀉別離。巴猿學導引，隴鳥解吟詩。翻羡家林賞，世人那得知。
秋空明月懸，光彩露沾濕。驚鵲棲未定，飛螢捲簾入。庭槐寒影疏，鄰杵夜聲急。佳期曠何許，望望空佇立。
夜寒眠半覺，鼓笛閙嘈嘈。暗浪舂樓堞，驚風破竹篙。主人看使范，客子讀離騷。聞道松醪賤，何須吝錯刀。
潁川豪橫客，咸陽輕薄兒。田竇方貴幸，趙李新相知。軒蓋終朝集，笙竽此夜吹。黃金盈篋笥，白日忽西馳。
春池滿復寬，晦節耐邀歡。月帶蝦蟆冷，霜隨獬豸寒。水雲低錦席，岸柳拂金盤。日暮舟中散，都人夾道看。
夜倚臨溪店，懷鄉獨苦吟。月當山頂出，星倚水湄沈。霧氣漁燈冷，鐘聲谷寺深。一城人悄悄，琪樹宿仙禽。
休沐君相近，時容曳履過。花間留客久，台上見春多。松色明金艾，鶯聲雜玉珂。更逢新酒熟，相與藉庭莎。
名公作逐臣，驅馬拂行塵。舊國問鄖子，勞歌過郢人。一川花送客，二月柳宜春。奉料竹林興，寬懷此別晨。
急景駸駸度，遙懷處處生。風頭乍寒暖，天色半陰晴。久別魂空斷，終年道不行。慇勤雲上雁，為過歷陽城。
水國芒種後，梅天風雨涼。露蠶開晚簇，江燕繞危檣。山趾北來固，潮頭西去長。年年此登眺，人事幾銷亡。
好在王員外，平生記得不。共賒黃叟酒，同上莫愁樓。靜接慇勤語，狂隨爛熳游。那知今日眼，相見冷于秋。
幽獨起侵晨，山鶯啼更早。門巷掩蕭條，落花滿芳草。煙和魂共遠，春與人同老。默默又依依，淒然此懷抱。
遠遊經海嶠，返棹歸山阿。日夕見喬木，鄉關在伐柯。愁隨江路盡，喜入郢門多。左右看桑土，依然即匪他。
故山霜落久，才子憶荊扉。旅舍尋人別，秋風逐雁歸。夢愁楓葉盡，醉惜菊花稀。肯學求名者，經年未拂衣。
落照長楊苑，秋天渭水濱。初飛萬木葉，又長一年人。貧病仍為客，艱虞更問津。多慚惠然意，今日肯相親。
寒皋那可望，旅望又初還。迢遞高樓上，蕭條曠野閒。暮晴依遠水，秋興屬連山。浮客時相見，霜凋動翠顏。
東楚復西秦，浮雲類此身。關山勞策蹇，僮仆慣投人。孤客來千里，全家托四鄰。生涯難自料，中夜問情親。
自有此山川，于今幾太守。近世二千石，畢公宣化厚。丞相量納川，平陽氣沖鬥。三賢若時雨，所至躋仁壽。
病起見庭竹，君應悲我情。何妨甚消瘦，卻稱苦修行。每謝侵床影，時回傍枕聲。秋來漸平復，吟繞骨毛輕。
攜手池邊月，開襟竹下風。驅愁知酒力，破睡見茶功。居處東西接，年顏老少同。能來為伴否，伊上作漁翁。
綠樹南陽道，千峰勢遠隨。碧溪風澹態，芳樹雨餘姿。野渡雲初暖，徵人袖半垂。殘花不足醉，行樂是何時。
盛德方清貴，旋聞逐逝波。令人翻不會，積善合如何。直道登朝晚，分憂及物多。至今新定郡，猶詠袴襦歌。
巫山十二峰，皆在碧虛中。回合雲藏月，霏微雨帶風。猿聲寒過澗，樹色暮連空。愁向高唐望，清秋見楚宮。
萬法空門裡，師修歷幾生。過來心已悟，未到行彌精。溪寂鐘還度，林昏錫獨鳴。朝簪抽未得，此別豈忘情。
斂板賀交親，稱觴詎有巡。年光悲擲舊，景色喜呈新。水柳煙中重，山梅雪後真。不知將白髮，何以度青春。
車馬長安道，誰知大隱心。蠻僧留古鏡，蜀客寄新琴。曬藥竹齋暖，搗茶松院深。思君一相訪，殘雪似山陰。
勾踐江頭月，客星台畔松。為郎久不見，出守暫相逢。鳥泊牽灘索，花空押號鐘。遠人思化切，休上武夷峰。
去歲逢京使，因還所寄詩。難留天上作，曾換月中枝。趣極僧迷旨，功深鬼不知。仍聞得名後，特地更忘疲。
貴人昔未貴，咸願顧寒微。及自登樞要，何曾問布衣。平明登紫閣，日晏下彤闈。擾擾路傍子，無勞歌是非。
良人征絶域，一去不言還。百戰攻胡虜，三冬阻玉關。蕭蕭邊馬思，獵獵戍旗閒。獨把千重恨，連年未解顏。
憑軒望秋雨，涼入暑衣清。極目鳥頻沒，片時雲復輕。沼萍開更斂，山葉動還鳴。楚客秋江上，蕭蕭故國情。
江上楓林秋，江中秋水流。清晨惜分袂，秋日尚同舟。落潮洗魚浦，傾荷枕驛樓。明年菊花熟，洛東泛觴游。
出守吾家侄，殊方此日歡。自須游阮巷，不是怕湖灘。樂助長歌逸，杯饒旅思寬。昔曾如意舞，牽率強為看。
郭生在童稚，已得方外心。絶跡遺世務，棲真入長林。元和感異類，猛獸懷德音。不憶固無情，斯言微且深。
歲陰窮暮紀，獻節啟新芳。冬盡今宵促，年開明日長。冰消出鏡水，梅散入風香。對此歡終宴，傾壺待曙光。
魚軒海上遙，鸞影月中銷。雙劍來時合，孤桐去日凋。夕陽迷隴隧，秋雨咽笳簫。畫翣無留影，銘旌已度橋。
漢日五銖建，姬年九府流。天龍帶泉寶，地馬列金溝。趙壹囊初乏，何曾箸欲收。金門應入論，玉井冀來求。
沁園東郭外，鸞駕一遊盤。水榭宜時陟，山樓向晚看。席臨天女貴，杯接近臣歡。聖藻懸宸象，微臣竊仰觀。
迢遞岷峨外，西南驛路高。幾程尋嶮棧，獨宿聽寒濤。白鳥飛還立，青猿斷更號。往來從此過，詞體近風騷。
丞相過邦牧，清弦送羽觴。高情同客醉，子夜為人長。斜漢初過鬥，寒雲正護霜。新安江自綠，明主待惟良。
長歌游寶地，徙倚對珠林。雁塔風霜古，龍池歲月深。紺園澄夕霽，碧殿下秋陰。歸路煙霞晚，山蟬處處吟。
舍下虎溪徑，煙霞入暝開。柴門兼竹靜，山月與僧來。心瑩紅蓮水，言忘綠茗杯。前峰曙更好，斜漢欲西回。
貧居樂游此，江海思迢迢。雪夜書千卷，花時酒一瓢。獨愁秦樹老，孤夢楚山遙。有路應相念，風塵滿黑貂。
吾愛山中樹，繁英滿目鮮。臨風飄碎錦，映日亂非煙。影入春潭底，香凝月榭前。豈知幽獨客，賴此當朱弦。
數萼初含雪，孤標畫本難。香中別有韻，清極不知寒。橫笛和愁聽，斜枝倚病看。朔風如解意，容易莫摧殘。
已惑孔貴嬪，又被辭人侮。花箋一何榮，七字誰曾許。不下結綺閣，空迷江令語。雕戈動地來，誤殺陳後主。
秦帝防胡虜，關心倍可嗟。一人如有德，四海盡為家。往事乾坤在，荒基草木遮。至今徒者骨，猶自哭風沙。
州西柳家寺，禪舍隱人間。證性輕觀水，棲心不買山。履聲知客貴，雲影悟身閒。彥會前賢事，方今可得攀。
石脈青靄間，行行自幽絶。方愁山繚繞，更值雲遮截。爭推好林浪，共約歸時節。不似名利途，相期覆車轍。
眼前明月水，先入漢江流。漢水流江海，西江過庾樓。庾樓今夜月，君豈在樓頭。萬一樓頭望，還應望我愁。
天涯緣事了，又造石霜微。不以千峰險，唯將獨影歸。有為嫌假佛，無境是真機。到後流沙錫，何時更有飛。
蕭關路絶久，石堠亦為塵。護塞空兵帳，和戎在使臣。風沙去國遠，雨雪換衣頻。若問涼州事，涼州多漢人。
吹角出塞門，前瞻即胡地。三軍盡迴首，皆灑望鄉淚。轉念關山長，行看風景異。由來征戍客，各負輕生義。
夜到碧溪裡，無人秋月明。逢幽更移宿，取伴亦探行。花下紅泉色，雲西乳鶴聲。明朝記歸處，石上自書名。
鱗細粉光鮮，開書亂眼前。透窗疑漏網，落硯似流泉。潛穴河圖內，吞鈎乙字邊。莫言鬐鬣小，食盡白蘋篇。
駐蹕三天路，回旃萬仞谿。真庭群帝饗，洞府百靈棲。玉酒仙壚釀，金方暗壁題。佇看青鳥入，還陟紫雲梯。
霜繁野葉飛，長老卷行衣。浮世不知處，白雲相待歸。磬和天籟響，禪動岳神威。莫便言長往，勞生待發機。
外物盡已外，閒游且自由。好山逢過夏，無事住經秋。樹影殘陽寺，茶香古石樓。何時定休講，歸漱虎溪流。
長為鄉思侵，望極即沾襟。不是前山色，能傷愁客心。平蕪連海盡，獨樹隱雲深。況復斜陽外，分明有去禽。
白石峰猶在，橫橋一徑微。多年無客過，落日有雲歸。水淨苔生發，山寒樹著衣。如何方廣寺，千古去人稀。
行人愁落日，去鳥倦遙林。曠野鳴流水，空山響暮砧。旅途歸計晚，鄉樹別年深。寂寞逢村酒，漁家一醉吟。
龍沙豫章北，九日掛帆過。風俗因時見，湖山發興多。客中誰送酒，棹裡自成歌。歌竟乘流去，滔滔任夕波。
暖日傍簾曉，濃春開篋紅。釵斜穿彩燕，羅薄剪春蟲。巧著金刀力，寒侵玉指風。娉婷何處戴，山鬢綠成叢。
雲黑雨翛翛，江昏水暗流。有風催解纜，無月伴登樓。酒罷無多興，帆開不少留。唯看一點火，遙認是行舟。
高丘歸未得，空自責遲回。身事豈能遂，蘭花又已開。病令新作少，雨阻故人來。燈下南華卷，袪愁當酒杯。
拜官從秘省，署職在藩維。多故長疏索，高秋遠別離。天寒泗上醉，夜靜岳陽棋。使府臨南海，帆飛到不遲。
歲久無泉引，春來仰雨流。萍枯黏朽檻，沙淺露沉舟。照影人何在，持竿客寄游。翛然興廢外，迴首謝眠鷗。
相約晚樵去，跳踉上山路。將花餌鹿麛，以果投猿父。束薪白雲濕，負擔春日暮。何不壽童烏，果為玄所誤。
白露曖秋色，月明清漏中。痕沾珠箔重，點落玉盤空。竹動時驚鳥，莎寒暗滴蟲。滿園生永夜，漸欲與霜同。
楊柳黃金穗，梧桐碧玉枝。春來消息斷，早晚是歸期。玳織鴛鴦履，金裝翡翠篸。畏人相問著，不擬到城南。
代遠已難問，纍纍次古城。民田侵不盡，客路踏還平。作穴蛇分蟄，依岡鹿繞行。唯應風雨夕，鬼火出林明。
水檻桐廬館，歸舟系石根。笛吹孤戍月，犬吠隔溪村。十載違清裁，幽懷未一論。蘇台菊花節，何處與開樽。
長沙事可悲，普掾罪誰知。千載人空盡，一家冤不移。吟寒應齒落，才峭自名垂。地遠山重疊，難傳相憶詞。
冥搜入仙窟，半夜水堂前。吾道只如此，古人多亦然。螢沈荒塢霧，月苦綠梧蟬。因憶垂綸者，滄浪何處邊。
憶師眠復起，永夜思迢迢。月下門方掩，林中寺更遙。鐘聲空下界，池色在清宵。終擬修禪觀，窗間卷欲燒。
湯公多外友，洛社自相依。遠客還登會，秋懷欲忘歸。驚風林果少，驟雨砌蟲稀。更過三張價，東遊愧陸機。
五月行將近，三年客未回。夢成千里去，酒醒百憂來。晚暮時看槿，悲酸不食梅。空將白團扇，從寄復裴回。
楊柳鬱青青，竹枝無限情。同郎一回顧，聽唱紇那聲。蹋曲興無窮，調同辭不同。願郎千萬壽，長作主人翁。
尋春與送春，多繞曲江濱。一片鳧鷖水，千秋輦轂塵。岸涼隨眾木，波影逐遊人。自是遊人老，年年管吹新。
竹實滿秋浦，鳳來何苦饑。還同月下鵲，三繞未安枝。夫子即瓊樹，傾柯拂羽儀。懷君戀明德，歸去日相思。
南國無霜霰，連年對物華。青林暗換葉，紅蕊亦開花。春去無山鳥，秋來見海槎。流芳雖可悅，會自泣長沙。
水色南天遠，舟行若在虛。遷人發佳興，吾子訪閒居。日落看歸鳥，潭澄羡躍魚。聖朝思賈誼，應降紫泥書。
去馬疾如飛，看君戰勝歸。新登郄詵第，更著老萊衣。漢水行人少，巴山客舍稀。向南風候暖，臘月見春輝。
邛州崔錄事，聞在果園坊。久待無消息，終朝有底忙。應愁江樹遠，怯見野亭荒。浩蕩風塵外，誰知酒熟香。
君住澧水北，我家澧水西。兩村辨喬木，五里聞鳴鷄。飲酒溪雨過，彈棋山月低。徒聞蔣生徑，爾去誰相攜。
乘夕棹歸舟，緣源二轉幽。月明看嶺樹，風靜聽溪流。嵐氣船間入，霜華衣上浮。猿聲雖此夜，不是別家愁。
東門春尚淺，楊柳未成陰。雁影愁斜日，鶯聲怨故林。隋宮江上遠，梁苑雪中深。獨有懷歸客，難為欲別心。
秦興版築時，翦伐不知誰。異代余根在，幽人得手持。細看生古意，閒倚動邊思。莫作鳩形並，空將鶴髮期。
帝裡誰無宅，青山只屬君。閒窗連竹色，幽砌上苔文。遠近高低樹，東西南北雲。朝朝常獨見，免被四鄰分。
吾師視化身，一念即遺塵。岩谷藏虛塔，江湖散學人。雲迷禪處石，院掩寫來真。寂寞焚香後，閒階細草生。
黃綬在腰下，知君非旅行。將書報舊裡，留褐與諸生。贈別盡沽酒，惜歡多出城。春風濟水上，候吏聽車聲。
道由白雲盡，春與青溪長。時有落花至，遠隨流水香。閒門向山路，深柳讀書堂。幽映每白日，清輝照衣裳。
疇昔同聲友，騫飛出鳳池。風雲一蕩薄，日月屢參差。此別黃葉下，前期安可知。誰憐楚南樹，不為歲寒移。
六代舊山川，興亡幾百年。繁華今寂寞，朝市昔喧闐。夜月琉璃水，春風卵色天。傷時與懷古，垂淚國門前。
西風傳戍鼓，南望見前軍。沙磧人愁月，山城犬吠雲。別家逢逼歲，出塞獨離群。發到陽關白，書今遠報君。
此地可求息，開門足野情。窗明雨初歇，日落風更清。蒼蘚槎根匝，碧煙水面生。玩奇心自樂，暑月聽蟬聲。
泠泠花下琴，君唱渡江吟。天際一帆影，預懸離別心。以言神仙尉，因致瑤華音。回軫撫商調，越溪澄碧林。
軟褥短屏風，昏昏醉臥翁。鼻香茶熟後，腰暖日陽中。伴老琴長在，迎春酒不空。可憐閒氣味，唯欠與君同。
磻溪連灞水，商嶺接秦山。青漢不回駕，白雲長掩關。雀喧知鶴靜，鳧戲識鷗閒。卻笑南昌尉，悠悠城市間。
不知持斧客，吟會是何情。丹陛恩猶在，滄洲賞暫行。江橈隨月泛，山策逐雲行。佳句傳零雨，詩流許盛名。
旌旗江上出，花外捲簾空。夜色臨城月，春寒度水風。雖然行李別，且喜語音同。若問匡廬事，終身愧遠公。
晨興步北林，蕭散一開襟。復見林上月，娟娟猶未沉。片雲自孤遠，叢筱亦清深。無事由來貴，方知物外心。
南國有歸舟，荊門溯上流。蒼茫葭菼外，雲水與昭丘。檣帶城烏去，江連暮雨愁。猿聲不可聽，莫待楚山秋。
扣船不得寐，浩露清衣襟。彌傷孤舟夜，遠結萬里心。幽興惜瑤草，素懷寄鳴琴。三奏月初上，寂寞寒江深。
麗日照殘春，初晴草木新。床前磨鏡客，樹下灌園人。五馬驚窮巷，雙童逐老身。中廚辦粗飯，當恕阮家貧。
軒後初冠冕，前旒為蔽明。安知從復道，然後見人情。簿領乃俗士，清談信古風。吾觀蘇令綽，朱墨一何工。
悠悠次楚鄉，楚口下涔陽。雪隱洲渚暗，沙高蘆荻黃。漁人共留滯，水鳥自喧翔。懷土年空盡，春風又淼茫。
日炙旱雲裂，迸為千道血。天地沸一鑊，竟自烹妖孽。堯湯遇災數，災數還中輟。何事奸與邪，古來難撲滅。
淑麗詩傳美，徽章禮飾哀。有恩加象服，無日祀高禖。曉月孤秋殿，寒山出夜台。通靈深眷想，青鳥獨飛來。
兜率知名寺，真如會法堂。江山有巴蜀，棟宇自齊梁。庾信哀雖久，何顒好不忘。白牛車遠近，且欲上慈航。
