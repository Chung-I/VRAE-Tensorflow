莫話詩中事，詩中難更無。吟安一個字，撚斷數莖須。險覓天應悶，狂搜海亦枯。不同文賦易，為著者之乎。
好住舊林泉，回頭一悵然。漸知吾潦倒，深愧爾留連。欲作棲雲計，須營種黍錢。更容求一郡，不得亦歸田。
耕荒鑿原時，高趣在希夷。大舜欲遜國，先生空斂眉。五溪清不足，千古美無虧。縱遣亡淳者，何人投所思。
白羽綠弓弦，年年只在邊。還家劍鋒盡，出塞馬蹄穿。逐虜西逾海，平胡北到天。封侯應不遠，燕頷豈徒然。
伯休抱遐心，隱括自為美。賣藥不二價，有名反深恥。安能受玄纁，秉願終素履。逃遁從所尚，蕭蕭絶塵軌。
燕雁下秋塘，田家自此忙。移蔬通遠水，收果待繁霜。野碓舂粳滑，山廚焙茗香。客來還有酒，隨事宿茅堂。
舊溪千萬竿，風雨夜珊珊。白首來江國，黃金買歲寒。乍移傷粉節，終繞著朱欄。會得承春力，新抽錦籜看。
影殿臨丹壑，香台隱翠霞。巢飛銜象鳥，砌蹋雨空花。寶鐸搖初霽，金池映晚沙。莫愁歸路遠，門外有三車。
何人圖四皓，如語話嘮嘮。雙鬢雪相似，是誰年最高。溪苔連豹褥，仙酒污雲袍。想得忘秦日，伊余亦合逃。
蜀琴久不弄，玉匣細塵生。絲脆弦將斷，金徽色尚榮。知音徒自惜，聾俗本相輕。不遇鐘期聽，誰知鸞鳳聲。
九秋霜景淨，千門曉望通。仙遊光禦路，瑞塔迥凌空。菊彩揚堯日，萸香繞舜風。天文麗辰象，竊抃仰層穹。
言心俱好靜，廨署落暉空。歸吏封宵鑰，行蛇入古桐。長江頻雨後，明月眾星中。若任遷人去，西溪與剡通。
瀟灑絶塵喧，清溪流繞門。水聲鳴石瀨，蘿影到林軒。地靜留眠鹿，庭虛下飲猿。春花正夾岸，何必問桃源。
一年銜別怨，七夕始言歸。斂淚開星靨，微步動雲衣。天回兔欲落，河曠鵲停飛。那堪盡此夜，復往弄殘機。
王者應無敵，天兵動遠征。建牙連朔漠，飛騎入胡城。夜月邊塵影，秋風隴水聲。陳琳能草檄，含笑出長平。
求名如未遂，白首亦難歸。送我尊前酒，典君身上衣。寒蕪隨楚盡，落葉渡淮稀。莫嘆干時晚，前心豈便非。
竹屋臨江岸，清宵興自長。夜深傾北斗，葉落映橫塘。渚閙漁歌響，風和角粽香。卻愁南去棹，早晚到瀟湘。
香徑小船通，菱歌繞故宮。魚沉秋水靜，鳥宿暮山空。荷葉橋邊雨，蘆花海上風。歸心無處托，高枕畫屏中。
莫恨扁舟去，川途我更遙。東西潮渺渺，離別雨蕭蕭。流水通春谷，青山過板橋。天涯有來客，遲爾訪漁樵。
雲中路杳杳，江畔草萋萋。妾久垂珠淚，君何惜馬蹄。邊風悲曉角，營月怨春鼙。未道休征戰，愁眉又復低。
楊公休簿領，二木日堅牢。直甚彰吾節，清終庇爾曹。幽陰月裡細，冷樹雪中高。誰見干霄後，枝飄白鶴毛。
疆理雖重海，車書本一家。盛勛歸舊國，佳句在中華。定界分秋漲，開帆到曙霞。九門風月好，迴首是天涯。
酒熟送迎便，村村慶有年。妻孥親稼穡，老稚效漁畋。紅樹青林外，黃蘆白鳥邊。稔看風景美，寧不羡歸田。
雨後煙景綠，晴天散餘霞。東風隨春歸，發我枝上花。花落時欲暮，見此令人嗟。願游名山去，學道飛丹砂。
年光竹裡遍，春色杏間遙。煙氣籠青閣，流文蕩畫橋。飛花隨蝶舞，艷曲伴鶯嬌。今日陪歡豫，還疑陟紫霄。
西峰大雪開，萬疊向空堆。客貴猶尋去，僧高肯不來。潭澄猿覷月，竇冷鹿眠苔。公子將才子，聯題興未回。
愁裡惜春深，聞幽即共尋。貴看花柳色，圖放別離心。客醉花能笑，詩成花伴吟。為君調綠綺，先奏鳳歸林。
春種一粒粟，秋成萬顆子。四海無閒田，農夫猶餓死。鋤禾日當午，汗滴禾下土。誰知盤中餐，粒粒皆辛苦。
結交三十載，同遊一萬里。情為契闊生，心由別離死。拜恩前後人，從宦差池起。今爾歸漢東，明珠報知己。
腰鐮欲何之，東園刈秋韭。世事不復論，悲歌和樵叟。開門望長川，薄暮見漁者。借問白頭翁，垂綸幾年也。
西楚茱萸節，南淮戲馬台。寧知沅水上，復有菊花杯。亭帳憑高出，親朋自遠來。短歌將急景，同使興情催。
上國羞長選，戎裝貴所從。山田依法種，兵食及時供。水氣詩書軟，嵐煙筆硯濃。幾時無事擾，相見得從容。
亞相本時英，歸來複國楨。朝推長孺直，野慕隱之清。傳節還閩嶂，皇華入漢京。寧思江上老，歲晏獨無成。
垂白方為縣，徒知大父雄。山春南去棹，楚夜北飛鴻。疊嶂和雲滅，孤城與嶺通。誰知持惠化，一境動清風。
尋君石門隱，山近漸無青。鹿跡入柴戶，樹身穿草亭。雲低收藥徑，苔惹取泉瓶。此地客難到，夜琴誰共聽。
煙塵猶滿目，歧路易沾衣。逋客多南渡，征鴻自北飛。九江春草綠，千里暮潮歸。別後難相訪，全家隱釣磯。
黃鶴佐丹鳳，不能群白鷴。拂雲遊四海，弄影到三山。遙憶君軒上，來下天池間。明珠世不重，知有報恩環。
昔年分鼎地，今日望陵台。一旦雄圖盡，千秋遺令開。綺羅君不見，歌舞妾空來。恩共漳河水，東流無重回。
昏旦松軒下，怡然對一瓢。雨微吟思足，花落夢無聊。細事當棋遣，衰容喜鏡饒。溪僧有深趣，書至又相邀。
黃河一曲山，天半鎖重關。聖日雄藩靜，秋風老將閒。車輿穿谷口，市井響雲間。大野無飛鳥，元戎校獵還。
多病長無事，開筵暫送君。正愁帆帶雨，莫望水連雲。客思閒偏極，川程遠更分。不須論早晚，惆悵又離群。
青山復淥水，想入富春西。夾岸清猿去，中流白日低。美兼華省出，榮共故鄉齊。賤子遙攀送，歸心逐馬蹄。
悠然倚孤棹，卻憶臥中林。江草將歸遠，湘山獨往深。白雲留不住，淥水去無心。衡岳千峰亂，禪房何處尋。
萬植禦洪波，森然倒林薄。千顱咽雲上，過半隨潮落。其間風信背，更值雷聲惡。天道亦裒多，吾將移海若。
障深聞道晚，根鈍出塵難。濁劫相從慣，迷途自謂安。得知身垢妄，始喜額珠完。欲識真如理，君嘗法味看。
近海川原薄，人家本自稀。黍苗期臘酒，霜葉是寒衣。市井誰相識，漁樵夜始歸。不須騎馬問，恐畏狎鷗飛。
仙蹕九成台，香筵萬壽杯。一旬初降雨，二月早聞雷。葉向朝隮密，花含宿潤開。幸承天澤豫，無使日光催。
鬢霜垂七十，江國久辭官。滿篋新風雅，何人舊歲寒。閒居當野水，幽鳥宿漁竿。終欲相尋去，兵戈時轉難。
亂軍交白刃，一騎出黃塵。漢節同歸闕，江帆共逐臣。猿愁歧路晚，梅作異方春。知己酇侯在，應憐脫粟人。
逐鹿走紅塵，炎炎火德新。家肥生孝子，國霸有餘臣。帝道雲龍合，民心草木春。須知煙閣上，一半老儒真。
起晚憐春暖，歸遲愛月明。放慵長飽睡，聞健且閒行。北闕停朝簿，西方入社名。唯吟一句偈，無念是無生。
才子紫檀衣，明君寵顧時。講升高座懶，書答重臣遲。瓶勢傾圓頂，刀聲落碎髭。還聞穿內去，隨駕進新詩。
玉瓶沽美酒，數里送君還。繫馬垂楊下，銜杯大道間。天邊看淥水，海上見青山。興罷各分袂，何須醉別顏。
鐘梵經行罷，香林坐入禪。岩庭交雜樹，石瀨瀉鳴泉。水月心方寂，雲霞思獨玄。寧知人世裡，疲病得攀緣。
誰唱關西曲，寂寞夜景深。一聲長在耳，萬恨重經心。調古清風起，曲終涼月沉。卻應筵上客，未必是知音。
俠客持蘇合，佳游滿帝鄉。避丸深可誚，求炙遂難忘。金迸疑星落，珠沉似月光。誰知少孺子，將此見吳王。
自君入城市，北邙無新墳。始信壺中藥，不落白楊根。如何忽告歸，蕣華還笑人。玉笙無遺音，悵望緱嶺雲。
愁多難得寐，展轉讀書床。不是旅人病，豈知秋夜長。歸鄉憑遠夢，無夢更思鄉。枕上移窗月，分明是淚光。
遠公留故院，一徑雪中微。童子逢皆老，門人問亦稀。翻經徒有處，攜履遂無歸。空念尋巢鶴，時來傍影飛。
鸚鵡殊姿致，鸞皇得比肩。常尋金殿裡，每話玉階前。賈誼才方達，揚雄老未遷。能言既有地，何惜為聞天。
東溪泉一眼，歸臥愜高疏。決水金沙靜，梯雲石壁虛。細吟搔短髮，深話笑長裾。莫道遺名品，嘗聞入洛初。
一入吳王殿，無人睹翠娥。樓高時見舞，宮靜夜聞歌。半露胸如雪，斜回臉似波。妍媸各有分，誰敢妒恩多。
明月掛青天，遙遙如目前。故人遊畫閣，卻望似雲邊。水宿依漁父，歌聲好採蓮。採蓮江上曲，今夕為君傳。
竹窗聞遠水，月出似溪中。香覆經年火，幡飄後夜風。性昏知道晚，學淺喜言同。一悟歸身處，何山路不通。
維舟息行役，霽景近江村。並起別離恨，似聞歌吹喧。高林月初上，遠水霧猶昏。王粲平生感，登臨幾斷魂。
門搖枯葦影，落日共鷗歸。園近鹿來熟，江寒人到稀。片雲穿塔過，枯葉入城飛。翻怕賓鴻至，無才動禮闈。
壇下雪初霽，南城凍欲生。齋心祠上帝，高步領名卿。沐浴含芳澤，周旋聽佩聲。猶憐廣平守，寂寞竟何成。
幽尋得此地，詎有一人曾。大壑隨階轉，群山入戶登。庖廚出深竹，印綬隔垂藤。即事辭軒冕，誰雲病未能。
竹露滴寒聲，離人曉思驚。酒醒秋簟冷，風急夏衣輕。寢倦解幽夢，慮閒添遠情。誰憐獨欹枕，斜月透窗明。
上方精舍遠，共宿白雲端。寂寞千峰夜，蕭條萬木寒。山光霜下見，松色月中看。卻與西林別，歸心即欲闌。
樹涼清島寺，虛閣敞禪扉。四面閒雲入，中流獨鳥歸。湖平幽徑近，船泊夜燈微。一宿秋風裡，煙波隔搗衣。
巴山遇中使，雲自峽城來。盜賊還奔突，乘輿恐未回。天寒邵伯樹，地闊望仙台。狼狽風塵裡，群臣安在哉。
大婦然竹根，中婦舂玉屑。冬暖拾松枝，日煙坐蒙滅。木蘚青桐老，石井水聲發。曝背臥東亭，桃花滿肌骨。
誰言碧山曲，不廢青松直。誰言濁水泥，不污明月色。我有松月心，俗騁風霜力。貞明既如此，摧折安可得。
貴宅多嘉樹，先秋有好風。情閒離闕下，夢野在山中。露色浮寒瓦，螢光墮暗叢。聽吟麗句盡，河漢任西東。
葉葉歸邊騎，風頭萬里干。金裝腰帶重，鐵縫耳衣寒。蘆酒燒蓬暖，霜鴻捻箭看。黃河古戍道，秋雪白漫漫。
舊寄爐峰下，杉松繞石房。年年五六月，江上憶清涼。久別應荒廢，終歸隔渺茫。何當便搖落，披衲玩秋光。
樂極傷頭白，更長愛燭紅。相逢難袞袞，告別莫匆匆。但恐天河落，寧辭酒盞空。明朝牽世務，揮淚各西東。
多病逢迎少，閒居又一年。藥看辰日合，茶過卯時煎。草長晴來地，蟲飛晚後天。此時幽夢遠，不覺到山邊。
曾攀芳桂英，處處共君行。今日杏園宴，當時天樂聲。柳濃堪繫馬，花上未藏鶯。滿座皆仙侶，同年別有情。
滻水桃李熟，杜曲芙蓉老。九天休沐歸，腰玉垂楊道。避路回綺羅，迎風嘶騕褭。豈知山谷中，日日吹瑤草。
玉珮石榴裙，當年嫁使君。專房猶見寵，傾國眾皆聞。歌舞常無對，幽明忽此分。陽台千萬里，何處作朝雲。
何當開此鏡，即見發如絲。白日急於水，一年能幾時。每逢芳草處，長返故園遲。所以多為客，蹉跎欲怨誰。
日日驚身事，淒淒欲斷魂。時清不自立，發白傍誰門。中路殘秋雨，空山一夜猿。公卿得見面，懷抱細難言。
東越常懸思，山門在永嘉。秋光浮楚水，帆影背長沙。城黑天台雨，村明海嶠霞。時尋謝公跡，春草有瑤花。
一作雲峰別，三看花柳朝。青山隔遠路，明月空長霄。鵲浴西江雨，鷄鳴東海潮。此情勞夢寐，況道雙林遙。
論齒弟兄列，為邦前後差。十年方一見，此別復何嗟。極目故關道，傷心南浦花。少時相憶處，招手望行車。
伊昔黃花酒，如今白髮翁。追歡筋力異，望遠歲時同。弟妹悲歌裡，朝廷醉眼中。兵戈與關塞，此日意無窮。
衰蹇步難前，上山如上天。塵泥來自晚，猿鶴到何先。萬壑應孤磬，百花通一泉。蒼蒼此明月，下界正沈眠。
林花春向蘭，高會重邀歡。感物惜芳景，放懷因彩翰。玉顏穠處並，銀燭焰中看。若折持相贈，風光益別難。
杏園沈飲散，榮別就佳招。日月相期盡，山川獨去遙。府樓明蜀雪，關磧轉胡雕。縱有煙塵動，應隨上策銷。
秦樓吟苦夜，南望只悲君。一宦終遐徼，千山隔旅墳。恨聲流蜀魄，冤氣入湘雲。無限風騷句，時來日夜聞。
東堂雖不捷，西去復何愁。蜀馬知歸路，巴山似舊遊。星臨劍閣動，花落錦江流。鼓吹青林下，時聞祭武侯。
夫子道何孤，青雲未得途。詩書難捨魯，山水暫游吳。野綠梅陰重，江春浪勢粗。秣陵兵役後，舊業半成蕪。
瘴雨過孱顏，危邊有徑盤。壯堪扶壽岳，靈合置仙壇。影北鴻聲亂，青南客道難。他年思隱遁，何處憑闌干。
柴門關樹石，未省夢塵埃。落日啼猿裡，同人有信來。自成為拙隱，難以謝多才。見說相思處，前峰對古台。
三陽偏勝節，七日最靈辰。行慶傳芳蟻，升高綴彩人。階前蓂候月，樓上雪驚春。今日銜天造，還疑上漢津。
燃燈傳七祖，杖錫為諸侯。來去雲無意，東西水自流。青山春滿目，白日夜隨舟。知到梁園下，蒼生賴此游。
寶劍飾文犀，當風似切泥。逢君感意氣，貰酒杜陵西。趙女顏雖少，宛駒齒正齊。嬌多不肯別，更待夜烏啼。
地限驕南牧，天臨餞北征。解衣延寵命，橫劍總威名。豹略恭宸旨，雄文動睿情。坐觀膜拜入，朝夕受降城。
戚裡容閒客，山泉若化成。寄游芳徑好，借賞彩船輕。春至花常滿，年多水更清。此中如傳舍，但自立功名。
家遁蘇門節，清貧粉署官。不矜朝命重，只恨路行難。窗曉鷄譚倦，庭秋蝶夢闌。羡君歸未得，還有釣魚竿。
桂楫中流望，京江兩畔明。林開揚子驛，山出潤州城。海盡邊陰靜，江寒朔吹生。更聞楓葉下，淅瀝度秋聲。
貴賤各擾擾，皆逢朝市間。到此馬無跡，始知君獨閒。冰破聽敷水，雪晴看華山。西風寂寥地，唯我坐忘還。
泉眼高千尺，山僧取得歸。架空橫竹引，鑿石透渠飛。洗藥溪流濁，澆花雨力微。朝昏長繞看，護惜似持衣。
一閉黃蒿門，不聞白日事。生氣散成風，枯骸化為地。負我十年恩，欠爾千行淚。灑之北原上，不待秋風至。
列闢鳴鸞至，惟良佩犢旋。帶環疑寫月，引鑒似含泉。入夢華樑上，含鋒彩筆前。莫驚一百煉，特擬定三邊。
妾住越城南，離居不自堪。採花驚曙鳥，摘葉喂春蠶。懶結茱萸帶，愁安玳瑁簪。侍臣消瘦盡，日暮碧江潭。
客心懸隴路，遊子倦江干。槿豐朝砌靜，筱密夜窗寒。琴聲銷別恨，風景駐離歡。寧覺山川遠，悠悠旅思難。
合浦途未極，端溪行暫臨。淚來空泣臉，愁至不知心。客醉山月靜，猿啼江樹深。明朝共分手，之子愛千金。
養拙慣雲臥，為郎如鳥棲。不知仙閣峻，惟覺玉繩低。帳喜香煙暖，詩慚賜筆題。未央春漏促，殘夢謝晨鷄。
北庭送壯士，貔虎數尤多。精鋭舊無敵，邊隅今若何。妖氛擁白馬，元帥待雕戈。莫守鄴城下，斬鯨遼海波。
行人臨水去，新詠復新悲。萬里高秋月，孤山遠別時。掛帆嚴子瀨，酹酒敬亭祠。歲晏無芳杜，如何寄所思。
美人怨何深，含情倚金閣。不嚬復不語，紅淚雙雙落。美人閉紅燭，獨坐裁新錦。頻放剪刀聲，夜寒知未寢。
闢書丞相草，招作廣陵行。隋柳疏淮岸，汀洲接海城。楚檣經雨泊，煙月隔潮生。誰與同尊俎，鷄鸞集虎營。
夜香聞偈後，岑寂掩雙扉。照竹燈和雪，看松月到衣。草堂疏磬斷，江寺故人稀。唯憶湘南雨，春風獨鳥歸。
桂華窮北陸，荊艷作東鄰。殘妝欲送曉，薄衣已迎春。舉袖爭流雪，分歌競繞塵。不應將共醉，年去遠催人。
吾道有誰同，深居自固窮。慇勤謝綠樹，朝夕惠清風。書滿閒窗下，琴橫野艇中。年來頭更白，雅稱釣魚翁。
桃花春水生，白石今出沒。搖蕩女蘿枝，半搖青天月。不知舊行徑，初拳幾枝蕨。三載夜郎還，于茲煉金骨。
亂迸苔錢破，參差出小欄。層層離錦籜，節節露琅玕。直上心終勁，四垂煙漸寬。欲知含古律，試剪鳳簫看。
二月春來半，宮中日漸長。柳垂金屋暖，花發玉樓香。拂匣先臨鏡，調笙更炙簧。還將歌舞態，只擬奉君王。
唇齒幸相依，危亡故遠歸。身輕百戰出，家在數重圍。上將堅深壘，殘兵鬥落暉。常聞鐵劍利，早晚借餘威。
一尉東南遠，誰知此夜歡。諸侯傾皂蓋，仙客整黃冠。染翰燈花滿，飛觴雲氣寒。欣承國士遇，更借美人看。
楚岸朔風疾，天寒鶬鴰呼。漲沙霾草樹，舞雪渡江湖。吹帽時時落，維舟日日孤。因聲置驛外，為覓酒家壚。
津亭一望鄉，淮海晚茫茫。草沒棲洲鷺，天連映浦檣。往來通楚越，旦暮易漁商。惆悵緘書畢，何人向洛陽。
龍門橫野斷，驛樹出城來。氣色皇居近，金銀佛寺開。往還時屢改，川水日悠哉。相閲征途上，生涯盡幾回。
百里清溪口，扁舟此去過。晚潮風勢急，寒葉雨聲多。戍出山頭鼓，樵通竹裡歌。不堪無酒夜，迴首夢煙波。
一坐西林寺，從來未下山。不因尋長者，無事到人間。宿雨愁為客，寒花笑未還。空懷舊山月，童子誦經閒。
蕭條竹林院，風雨叢蘭折。幽鳥林上啼，青苔人跡絶。燕居日已永，夏木紛成結。幾閣積群書，時來北窗閲。
楚江復為客，征棹方悠悠。故人憫追送，置酒此南洲。平生亦何恨，夙昔在林丘。違此鄉山別，長謡去國愁。
非不欲前去，此情非自由。星辰照何處，風雨送涼秋。寒鎖空江夢，聲隨黃葉愁。蕭蕭猶未已，早晚去蘋洲。
離鄉積歲年，歸路遠依然。夜火山頭市，春江樹杪船。干戈愁鬢改，瘴癘喜家全。何處營甘旨，潮濤浸薄田。
鶯鳴蕙草綠，朝與情人期。林沼忘言處，鴛鴻養翮時。春泉滋藥暖，晴日度花遲。此會無辭醉，良辰難再追。
紅粉青樓曙，垂楊仲月春。懷君重攀折，非妾妒腰身。舞帶縈絲斷，嬌娥向葉嚬。橫吹凡幾曲，獨自最愁人。
石溪同夜泛，復此北齋期。鳥絶吏歸後，蛩鳴客臥時。鎖城涼雨細，開印曙鐘遲。憶此漳川岸，如今是別離。
故壇何肅肅，中野自無喧。烈火見陳信，颺言聞永存。房星隱曙色，朔風動寒原。今日歌天馬，非關征大宛。
前榜年年見，高名日日聞。常因不平事，便欲見吾君。兄弟居清島，園林生白雲。相思空悵望，庭葉赤紛紛。
宿昔青門裡，蓬萊仗數移。花嬌迎雜樹，龍喜出平池。落日留王母，微風倚少兒。宮中行樂秘，少有外人知。
聽鐘到靈觀，仙子喜相尋。茅洞幾千載，水聲寒至今。讀碑丹井上，坐石澗亭陰。清興未雲盡，煙霞生夕林。
故人勞札翰，千里寄荊台。知戀文明在，來尋江漢來。群機喧白晝，陸海漲黃埃。得路應相笑，無成守死灰。
皇恩眷下人，割愛遠和親。少女風游兌，姮娥月去秦。龍笛迎金榜，驪歌送錦輪。那堪桃李色，移向虜庭春。
正字蕓香閣，幽人竹素園。經過宛如昨，歸臥寂無喧。高鳥能擇木，羝羊漫觸藩。物情今已見，從此願忘言。
洗足北林去，遠途今已分。麻衣行岳色，竹杖帶湘雲。饑鼠緣危壁，寒狸出壞墳。前峰一聲磬，此夕不同聞。
亭上風猶急，橋邊月已斜。柳寒難吐絮，浪濁不成花。岐路春三月，園林海一涯。蕭然正無寐，夜櫓莫咿啞。
將船何處去，釣彼大回中。叔靜能鼓橈，正者隨弱翁。將船何處去，送客小回南。有時逢惡客，還家亦少酣。
憑高莫送遠，看欲斷歸心。別恨啼猿苦，相思流水深。翠雲南澗影，丹桂晚山陰。若未來雙鵠，遼城何更尋。
家貧不自給，求祿為荒年。調補無高位，卑棲屈此賢。江山欲霜雪，吳楚接風煙。相去誠非遠，離心亦渺然。
何時到故鄉，歸去佩銅章。親友移家盡，閭閻百戰傷。背關余草木，出塞足風霜。遺老應相賀，知君不下堂。
傳道仙星媛，年年會水隅。停梭借蟋蟀，留巧付蜘蛛。去晝從雲請，歸輪佇日輸。莫言相見闊，天上日應殊。
仙蹕九成台，香筵萬壽杯。一旬初降雨，二月早聞雷。葉向朝霽密，花含宿潤開。幸承天澤豫，無使日光催。
山色遠含空，蒼茫澤國東。海明先見日，江白迥聞風。鳥道高原去，人煙小徑通。那知舊遺逸，不在五湖中。
少年蕓閣吏，罷直暫歸休。獨與親知別，行逢江海秋。聽猿看楚岫，隨雁到吳洲。處處園林好，何人待子猷。
杜門聊自適，湖水在窗間。縱得滄洲去，無過白日閒。多慵空好道，少賤早凋顏。獨有東山月，依依自往還。
荒戍落黃葉，浩然離故關。高風漢陽渡，初日郢門山。江上幾人在，天涯孤棹還。何當重相見，尊酒慰離顏。
宮女憐芳樹，裁花競早榮。寒依刀尺盡，春向綺羅生。弱蒂盤絲發，香蕤結素成。纖枝幸不棄，長就玉階傾。
戍鼓斷人行，秋邊一雁聲。露從今夜白，月是故鄉明。有弟皆分散，無家問死生。寄書長不避，況乃未休兵。
步屨深林晚，開樽獨酌遲。仰蜂黏落絮，行蟻上枯梨。薄劣慚真隱，幽偏得自怡。本無軒冕意，不是傲當時。
去歲郊園別，聞蟬在蘭省。今歲臥南譙，蟬鳴歸路永。夕響依山谷，餘悲散秋景。緘書報此時，此心方耿耿。
門前雖有徑，絶向世間行。薙草因逢藥，移花便得鶯。甘貧原是道，苦學不為名。莫怪蒼髭晚，無機任世情。
陶令昔居此，弄琴遺世榮。田園三畝綠，軒冕一銖輕。衰柳自無主，白雲猶可耕。不隨陵谷變，應只有高名。
東海窮詩客，西風古驛亭。發從殘歲白，山入故鄉青。世事徒三窟，兒曹且一經。丁寧速賒酒，煮慄試砂瓶。
句曲千峰暮，歸人向遠煙。風搖近水葉，雲護欲晴天。夕照留山館，秋光落草田。征途傍斜日，一騎獨翩翩。
庾信哀何極，仲宣悲苦多。因思學文賦，不勝弄乾戈。自古有如此，于今終若何。到頭重策蹇，歸去舊煙蘿。
綺樹滿朝陽，融融有露光。雨多疑濯錦，風散似分妝。葉密煙蒙火，枝低綉拂牆。更憐當暑見，留詠日偏長。
憂來長不寐，往事重思量。清渭幾年客，故衣今夜霜。春風誰識面，水國但牽腸。十二門車馬，昏明各自忙。
鐵關天西涯，極目少行客。關門一小吏，終日對石壁。橋跨千仞危，路盤兩崖窄。試登西樓望，一望頭欲白。
玉洞秦時客，焚香映綠蘿。新傳左慈訣，曾與右軍鵝。井臼陰苔遍，方書古字多。成都今日雨，應與酒相和。
丈室掩孤燈，更深霰雹增。相看雲夢客，共憶祝融僧。語合茶忘味，吟欹卷有棱。楚南山水秀，行止豈無憑。
靜林溪路遠，蕭帝有遺蹤。水擊羅浮磬，山鳴于闐鐘。燈傳三世火，樹老萬株松。無數煙霞色，空聞昔臥龍。
日暮遠歸處，雲間仙觀鐘。唯持青玉牒，獨立碧鷄峰。陰澗長收乳，寒泉舊養龍。幾時因賣藥，得向海邊逢。
短亭分袂後，倚檻思偏孤。雨雪落殘臘，輪蹄在遠涂。人情難故舊，草色易凋枯。共有男兒事，何年入帝都。
薄葉風才倚，枝輕霧不勝。開先如避客，色淺為依僧。粉壁正蕩水，緗幃初卷燈。傾城惟待笑，要裂幾多繒。
深窺思不窮，揭趾淺沙中。一點山光淨，孤飛潭影空。暗棲松葉露，雙下蓼花風。好是滄波侶，垂絲趣亦同。
余辭郡符去，爾為外事牽。寧知風雪夜，復此對床眠。始話南池飲，更詠西樓篇。無將一會易，歲月坐推遷。
銜燭耀幽都，含章擬鳳雛。西秦飲渭水，東洛薦河圖。帶火移星陸，升雲出鼎湖。希逢聖人步，庭闕正晨趨。
東郡趨庭日，南樓縱目初。浮雲連海岳，平野入青徐。孤嶂秦碑在，荒城魯殿餘。從來多古意，臨眺獨躊躇。
古鎮門前去，長安路在東。天寒明堠火，日晚裂旗風。塞館皆無事，儒裝亦有弓。防秋故鄉卒，暫喜語音同。
一盂兼一錫，只此度流沙。野性雖為客，禪心即是家。寺披雲嶠雪，路入曉天霞。自說游諸國，回應歲月賒。
枕上稍醒醒，忽聞蟬一聲。此時知不死，昨日即前生。更欲臨窗聽，猶難策杖行。尋應同蛻殻，重飲露華清。
田家喜雨足，鄰老相招攜。泉溢溝塍壞，麥高桑柘低。呼兒催放犢，宿客待烹鷄。搔首蓬門下，如將軒冕齊。
樓觀岳陽盡，川迥洞庭開。雁引愁心去，山銜好月來。雲間連下榻，天上接行杯。醉後涼風起，吹人舞袖回。
早學全身術，惟令耕近田。自輸官稅後，常臥晚雲邊。細草沿階長，高蘿出石懸。向來名姓茂，空被外情牽。
始驚三伏盡，又遇立秋時。露彩朝還冷，雲峰晚更奇。壟香禾半熟，原迥草微衰。幸好清光裡，安仁謾起悲。
南行無俗侶，秋雁與寒雲。野趣自多愜，鄉名人共聞。吳山中路斷，浙水半江分。此地登臨慣，攄情一送君。
病起見秋月，正當三五時。清光應鑒我，幽思更同誰。惜坐身猶倦，牽吟氣尚羸。明年七十六，約此健相期。
野寺孤峰上，危樓聳翠微。捲簾滄海近，洗鉢白雲飛。竹影臨經案，松花點衲衣。日斜登望處，湖畔一僧歸。
近蓄東谿水，悠悠起淥波。彩鴛留不去，芳草日應多。夾岸生奇筱，緣岩覆女蘿。蘭橈思無限，為感濯纓歌。
守歲阿戎家，椒盤已頌花。盍簪喧櫪馬，列炬散林鴉。四十明朝過，飛騰暮景斜。誰能更拘束，爛醉是生涯。
欣逢柏梁故，共謁聰公禪。石室無人到，繩床見虎眠。陰崖常抱雪，枯澗為生泉。出處雖雲異，同歡在法筵。
泉聲宜遠聽，入夜對支公。斷續來方盡，潺湲咽又通。何年出石下，幾里在山中。君問窮源處，禪心與此同。
杉風振旅塵，晚景藉芳茵。片水明在野，萬花深見人。靜依歸鶴思，遠惜舊山春。今日惜攜手，寄懷吟白蘋。
十五嫁王昌，盈盈入畫堂。自矜年最少，復倚婿為郎。舞愛前谿綠，歌憐子夜長。閒來斗百草，度日不成妝。
許詢清論重，寂寞住山陰。野路接寒寺，閒門當古林。海田秋熟早，湖水夜漁深。世上窮通理，誰人奈此心。
天子蕊珠宮，樓台碧落通。豫游皆汗漫，齋處即崆峒。雲物三光裡，君臣一氣中。道言何所說，寶曆自無窮。
舊宅洛川陽，曾游遊俠場。水添楊柳色，花絆綺羅香。趙瑟多愁曲，秦家足艷妝。江潭遠相憶，春夢不勝長。
寺在五峰陰，穿緣一徑尋。雲藏古殿暗，石護小房深。宿鳥連僧定，寒猿應客吟。上方應見海，月出試登臨。
銅為蚴蟉鱗，鑄作鱙繆角。吐處百里雷，瀉時千丈壑。初疑潛苑囿，忽似拏寥廓。遂使銅雀台，香消野花落。
馬首見鹽亭，高山擁縣青。雲溪花淡淡，春郭水泠泠。全蜀多名士，嚴家聚德星。長歌意無極，好為老夫聽。
吟霜與臥雲，此興亦甘貧。吹箭落翠羽，垂絲牽錦鱗。滿湖風撼月，半日雨藏春。卻笑縈簪組，勞心字遠人。
寒水長繩汲，丁泠數滴翻。草通石淙脈，硯帶海潮痕。岳色何曾遠，蟬聲尚未繁。勞思當此夕，苗稼在西原。
數里白雲裡，身輕無履蹤。故尋多不見，偶到即相逢。古井生雲水，高壇出異松。聊看杏花酌，便似換顏容。
江源南去永，野渡暫維梢。古戍懸魚網，空林露鳥巢。雪晴山脊見，沙淺浪痕交。自笑無媒者，逢人作解嘲。
疏竹漏斜暉，庭間陰復遺。句成苔石茗，吟弄雪窗棋。沙草泉經澀，林齋客集遲。西風虛見逼，未擬問京師。
居與鳥巢鄰，日將巢鳥親。多生從此性，久集得無身。樹老風終夜，山寒雪見春。不知諸祖後，傳印是何人。
與老無期約，到來如等閒。偏傷朋友盡，移興子孫間。筆底心無毒，杯前膽不豩。唯餘憶君夢，飛過武牢關。
茂苑城如畫，閶門瓦欲流。還依水光殿，更起月華樓。侵夜鸞開鏡，迎冬雉獻裘。從臣皆半醉，天子正無愁。
當官接閒暇，暫得歸林泉。百里路不宿，兩鄉山復連。夜深露濕簟，月出風驚蟬。且盡主人酒，為君從醉眠。
承恩雖內殿，得道本深山。舉世相看老，孤峰獨自還。溪來青壁裡，路在白雲間。絶頂無人住，雙峰是舊關。
紫殿俯千官，春松應合歡。禦爐香焰暖，馳道玉聲寒。乳燕翻珠綴，祥烏集露盤。宮花一萬樹，不敢舉頭看。
春鳩鳴野樹，細雨入池塘。潭上花微落，溪邊草更長。梳風白鷺起，拂水彩鴛翔。最羡歸飛燕，年年在故鄉。
城上一培土，手中千萬杵。築城畏不堅，堅城在何處。莫嘆將軍逼，將軍要卻敵。城高功亦高，爾命何勞惜。
東幸從人望，西巡順物回。雲收二華出，天轉五星來。十月農初罷，三驅禮復開。更看瓊岳上，佳氣接神台。
九日登高望，蒼蒼遠樹低。人煙湖草裡，山翠縣樓西。霜降鴻聲切，秋深客思迷。無勞白衣酒，陶令自相攜。
行坐不相遺，轅門載筆時。雅知難更遇，舊分合長思。夢即重尋熟，書常轉達遲。山齋終擬到，何日遂心期。
武皇重征伐，戰士輕生死。朝爭刃上功，暮作泉下鬼。悲風弔枯骨，明月照荒壘。千載留長聲，嗚咽城南水。
微雨散芳菲，中園照落暉。紅樹搖歌扇，綠珠飄舞衣。繁弦調對酒，雜引動思歸。愁人當此夕，羞見落花飛。
離別念同嬉，芬榮欲共持。獨攀南國樹，遙寄北風時。林惜迎春早，花愁去日遲。還聞折梅處，更有棣華詩。
彤雲將欲罷，蟬柳響如秋。霧散九霄近，日程三伏愁。殘陽宿雨霽，高浪碎沙漚。袪足餘旬後，分襟任自由。
子侯一日病，滕公千載歸。門庭愴已變，風物澹無輝。群吏謁新府，舊賓沾素衣。歌堂忽暮哭，賀雀盡驚飛。
太湖東西路，吳主古山前。所思不可見，歸鴻自翩翩。何山賞春茗，何處弄春泉。莫是滄浪子，悠悠一釣船。
右職移青綬，雄藩拜紫泥。江回玉壘下，氣爽錦城西。皋鶴驚秋律，琴烏怨夜啼。離居同舍念，宿昔奉金閨。
日見巴東峽，黃魚出浪新。脂膏兼飼犬，長大不容身。筒桶相沿久，風雷肯為神。泥沙卷涎沫，迴首怪龍鱗。
蕭蕭凌雪霜，濃翠異三湘。疏影月移壁，寒聲風滿堂。捲簾秋更早，高枕夜偏長。忽憶秦溪路，萬竿今正涼。
本在胡笳曲，今從漢將營。濃陰方待庇，弱植豈無情。比雪花應吐，藏烏葉未成。五株蒙遠賜，應使號先生。
佳人名莫愁，珠箔上花鈎。清鏡鴛鴦匣，新妝翡翠樓。搗衣明月夜，吹管白雲秋。惟恨金吾子，年年向隴頭。
何況歸山後，而今已似仙。卜居天苑畔，閒步禁樓前。落日明沙岸，微風上紙鳶。靜還林石下，坐讀養生篇。
一從持鉢別，更未到人間。好靜居貧寺，遺名棄近山。雨前縫百衲，葉下閉重關。若便潯陽去，須將舊客還。
年光陌上發，香輦禁中游。草綠鴛鴦殿，花紅翡翠樓。天杯承露酌，仙管雜風流。今日陪歡豫，皇恩不可酬。
荊卿重虛死，節烈書前史。我嘆方寸心，誰論一時事。至今易水橋，寒風兮蕭蕭。易水流得盡，荊卿名不消。
戀戀春恨結，綿綿淮草深。病身愁至夜，遠道畏逢陰。忽逐酒杯會，暫同風景心。從今一分散，還是曉枝禽。
山中人不見，雲去夕陽過。淺瀨寒魚少，叢蘭秋蝶多。老年疏世事，幽性樂天和。酒熟思才子，溪頭望玉珂。
不分君恩斷，觀妝視鏡中。容華尚春日，嬌愛已秋風。枕席臨窗曉，屏帷對月空。年年後庭樹，芳悴在深宮。
僻巷新苔遍，空庭弱柳垂。井欄防稚子，盆水試鵝兒。喜客加籩食，邀僧長路棋。未能拋世事，除此更何為。
戍樓鳴畫角，寒露滴金槍。細引雲成陣，高催雁著行。喚回邊將夢，吹薄曉蟾光。未遂終軍志，何勞思故鄉。
昨宵白露下，秋氣滿山城。風勁衣巾脆，窗虛筆墨輕。臨書愛真跡，避酒怕狂名。只擬隨麋鹿，悠悠過一生。
湘潭春水滿，岸遠草青青。有客釣煙月，無人論醉醒。門前蛟蜃氣，蓑上蕙蘭馨。曾受蒙莊子，逍遙一卷經。
寒盡鴻先至，春回客未歸。蚤知名是病，不敢綉為衣。霧積川原暗，山多郡縣稀。明朝下湘岸，更逐鷓鴣飛。
朱紱臨秦望，皇華赴洛橋。文章南渡越，書奏北歸朝。樹入江雲盡，城銜海月遙。秋風將客思，川上晚蕭蕭。
疑與武陵通，青溪碧嶂中。水寒深見石，松晚靜聞風。遁跡驅鷄吏，冥心失馬翁。才應畢婚嫁，還此息微躬。
本是張公子，曾名萼綠華。沉香熏小像，楊柳伴啼鴉。露重金泥冷，杯闌玉樹斜。琴堂沽酒客，新買後園花。
冠帶仁兄後，光輝壽母前。陸雲還入洛，潘岳更張筵。井邑嵩山對，園林潁水連。東人欲相送，旅舍已潸然。
道隱不可見，靈書藏洞天。吾師四萬劫，歷世遞相傳。別杖留青竹，行歌躡紫煙。離心無遠近，長在玉京懸。
雁雁葉紛紛，行人豈易聞。千山與萬水，何處更逢君。貌不長如玉，人生只似雲。倘經三祖寺，一為禮龕墳。
淥沼春光後，青青草色濃。綺羅驚翡翠，暗粉妒芙蓉。雲遍窗前見，荷翻鏡裡逢。將心托流水，終日渺無從。
日斜賓館晚，春輕麥候初。檐暄巢幕燕，池躍戲蓮魚。石聲隨流響，桐影傍岩疏。誰能千里外，獨寄八行書。
謝城還擁入，師以接人勞。過午休齋慣，離經吐論高。頂寒拳素髮，珠鋭走紅縧。終憶泉山寺，聽猿看海濤。
登原見城闕，策蹇思炎天。日午路中客，槐花風處蟬。遠山秦木上，清渭漢陵前。何事居人世，皆從名利牽。
繞廳春草合，知道縣家閒。行見雨遮院，臥看人上山。避風新浴後，請假未醒間。朝客輕卑吏，從他不往還。
丁令辭世人，拂衣向仙路。伏煉九丹成，方隨五雲去。松蘿蔽幽洞，桃杏深隱處。不知曾化鶴，遼海歸幾度。
清風季子邑，想見下車時。向水彈琴靜，看山采菊遲。明君加印綬，廉使托煢嫠。旦暮華陽洞，雲峰若有期。
成器雖因匠，懷剛本自天。為憐持寸節，長擬靜三邊。未入英髦用，空存鐵石堅。希君剖腹取，還解抱龍泉。
迥步游三洞，清心禮七真。飛符超羽翼，焚火醮星辰。殘藥沾鷄犬，靈香出鳳麟。壺中無窄處，願得一容身。
莫嘆都門路，歸無駟馬車。綉衣猶在篋，蕓閣已觀書。沃野收紅稻，長江釣白魚。晨餐亦可薦，名利慾何如。
霽來海半山，隱映城上起。中峰落照時，殘雪翠微裡。同心久為別，孤興那對此。良會何遲遲，清揚瞻則邇。
忽起地仙興，飄然出舊山。于身無切事，在世有餘閒。日月浮生外，乾坤大醉間。故園華表上，誰得見君還。
擁棹江天曠，蒼然下郢城。冰霜葭菼變，雲澤鷓鴣鳴。酒倦臨流醉，人逢置榻迎。嘗聞藉東觀，不獨魯諸生。
萬瓦宵光曙，重檐夕霧收。玉花停夜燭，金壺送曉籌。日暉青瑣殿，霞生結綺樓。重門應啟路，通籍引王侯。
朝花飛暝林，對酒傷春心。流年催素髮，不覺映華簪。垂老遇知己，酬恩看寸陰。如何紫芝客，相憶白雲深。
春亭及策上，郎吏謝玄暉。閒詠疏篁近，高眠遠岫微。偏宜留野客，暫得解朝衣。猶憶東溪裡，雷雲掩故扉。
妾家巫峽陽，羅幌寢蘭堂。曉日臨窗久，春風引夢長。落釵仍掛鬢，微汗欲銷黃。縱便朦朧覺，魂猶逐楚王。
心知衡岳路，不怕去人稀。船裡猶鳴磬，溪頭自曝衣。有家從小別，無寺不言歸。料得逢寒住，當禪雪滿扉。
自從天下亂，日晚別庭闈。兄弟團圞樂，覊孤遠近歸。文章甘世薄，耕種喜山肥。直待中興後，方應出隱扉。
峰心惠忍寺，嵊頂謝公山。何似南湖近，芳洲一畝間。意中雲木秀，事外水堂閒。永日無人到，時看獨鶴還。
病來喜無事，多臥竹林間。此日一相見，明朝還掩關。幽人愛芳草，志士惜頽顏。歲晏不我棄，期君在故山。
見君詩自別，君是繼詩人。道出千途外，功爭一字新。寂寥中影跡，霜雪裡精神。待折東堂桂，歸來更苦辛。
未肯求科第，深坊且隱居。勝游尋野客，高臥看兵書。點藥醫閒馬，分泉灌遠蔬。漢庭無得意，誰擬薦相如。
雲物如故鄉，山川知異路。年來未歸客，馬上春色暮。一尊花下酒，殘日水西樹。不待管弦終，搖鞭背花去。
按節辭黃閣，登壇戀赤墀。銜恩期報主，授律遠行師。野鵲迎金印，郊雲拂畫旗。叨陪幕中客，敢和出車詩。
一雨三秋色，蕭條古寺間。無端登水閣，有處似家山。白日生新事，何時得暫閒。將知老僧意，未必戀松關。
昨來非有意，今去亦無心。闕下拋新院，江南指舊林。瓶添新澗綠，笠卸晚峰陰。八字如相許，終辭尺組尋。
頭痛汗盈巾，連宵復達晨。不堪逢苦熱，猶賴是閒人。朝客應煩倦，農夫更苦辛。始慚當此日，得作自由身。
似龍鱗已足，唯是欠登門。日裡腮猶濕，泥中目未昏。乞鋤防蟻穴，望水瀉金盆。他日能為雨，公田報此恩。
脈脈復脈脈，東樓無宿客。城暗雲霧多，峽深田地窄。宵燈尚留焰，晨禽初展翮。欲知山高低，不見東方白。
雨聲傳兩夜，寒事颯高秋。挈帶看朱紱，開箱睹黑裘。世情只益睡，盜賊敢忘憂。松菊新沾洗，茅齋慰遠遊。
五嶽徑雖深，遍游心已蕩。苟能知止足，所遇皆清曠。七十難可期，一丘乃微尚。遙懷少室山，常恐非吾望。
道成人不識，流水響空山。花暗軒窗外，雲隨坐臥間。驗圖名已久，絶粒事長閒。更欲崑崙去，羞看絳節還。
遠送臨川守，還同康樂侯。歲時徒改易，今古接風流。五馬嘶長道，雙旌向本州。鄉心寄西北，應上郡城樓。
古岸陶為器，高林盡一焚。焰紅湘浦口，煙濁洞庭雲。迥野煤飛亂，遙空爆響聞。地形穿鑿勢，恐到祝融墳。
莫漫戀浮名，應須薄宦情。百年齊旦暮，前事盡虛盈。愁鬢行看白，童顏學未成。無過天竺國，依止古先生。
蹉跎隨泛梗，覊旅到西州。舉翮籠中鳥，知心海上鷗。山光分首暮，草色向家秋。若更登高峴，看碑定淚流。
盜賊浮生困，誅求異俗貧。空村惟見鳥，落日未逢人。步壑風吹面，看松露滴身。遠山回白首，戰地有黃塵。
學得餐霞法，逢人與小還。身輕曾試鶴，力弱未離山。無食犬猶在，不耕牛自閒。朝朝空漱水，叩齒草堂間。
故人念宿昔，欲別增遠情。入座炎氣屏，為君秋景清。由來空山客，不怨離弦聲。唯有暮蟬起，相思碧雲生。
夕惕司龍契，晨兢當鳳扆。崇儒習舊規，偃伯循先旨。絶壤飛冠蓋，遐區麗山水。幸承三聖余，忻屬千年始。
窗外皆連水，杉松欲作林。自憐趨競地，獨有愛閒心。素壁題看遍，危冠醉不簪。江僧暮相訪，簾卷見秋岑。
林下中餐後，天涯欲去時。衡陽過有伴，夢澤出應遲。石磬疏寒韻，銅瓶結夜澌。慇勤訝此別，且未定歸期。
金祇暮律盡，玉女暝氛歸。孕冷隨鐘徹，飄華逐劍飛。帶日浮寒影，乘風進晚威。自有貞筠質，寧將庶草腓。
寒光照旌節，關路曉無塵。吏謁前丞相，山迎舊主人。東瞻軍府靜，西望敕書頻。心共黃河水，同升天漢津。
邀歡空佇立，望美頻回顧。何時復采菱，江中密相遇。闢惡茱萸囊，延年菊花酒。與子結綢繆，丹心此何有。
有意兼程去，飄然二翼輕。故鄉多久別，春草不傷情。洗鉢泉初暖，焚香曉更清。自言難解縛，何日伴師行。
未至應居右，全家出帝鄉。禮優逢苑雪，官重帶台霜。夜浦吳潮吼，春灘建水狂。延平有風雨，從此是騰驤。
公子盛西京，光華早著名。分庭接游士，虛館待時英。高閣浮香出，長廊寶釧鳴。面花無隔笑，歌扇不障聲。
莫恨東牆下，頻傷命不通。苦心如有感，他日自推公。雨夜扁舟發，花時別酒空。越山煙翠在，終愧臥雲翁。
菲躬承睿顧，薄德忝坤儀。乾乾遵後命，翼翼奉先規。撫俗勤雖切，還淳化尚虧。未能弘至道，何以契明祇。
朝詠遊仙詩，暮歌採薇曲。臥雲坐白石，山中十五宿。行隨出洞水，回別緣岩竹。早晚重來游，心期瑤草綠。
夫子思何速，世人皆嘆奇。萬言不加點，七步猶嫌遲。對酒落日後，還家飛雪時。北堂應久待，鄉夢促征期。
趨世非身事，山中適性情。野花多異色，幽鳥少凡聲。樹影搜涼臥，苔光破碧行。閒尋採藥處，仙路漸分明。
娟娟卻月眉，新鬢學鴉飛。暗砌勻檀粉，晴窗畫裌衣。袖紅垂寂寞，眉黛斂衣稀。還向長陵去，今宵歸不歸。
拂衣何處去，高枕南山南。欲徇五斗祿，其如七不堪。早朝非晚起，束帶異抽簪。因向智者說，游魚思舊潭。
昔人從逝水，有客弔秋風。何意千年隔，論心一日同。楚亭方作亂，漢律正酬功。倏忽桑田變，讒言亦已空。
吾道昧所適，驅車還向東。主人開舊館，留客醉新豐。樹繞溫泉綠，塵遮晚日紅。拂衣從此去，高步躡華嵩。
自君離海上，垂釣更何人。獨宿空堂雨，閒行九陌塵。避時曾變姓，救難似嫌身。何處相期宿，咸陽酒市春。
白雲乖始願，滄海有微波。戀舊爭趨府，臨危欲負戈。春歸花殿暗，秋傍竹房多。耐可機心息，其如羽檄何。
一官仍是假，豈願數離群。愁鬢看如雪，浮名認是雲。暫辭南國隱，莫勒北山文。今後松溪月，還應夢見君。
蟋蟀鳴洞房，梧桐落金井。為君裁舞衣，天寒剪刀冷。妾有羅衣裳，秦王在時作。為舞春風多，秋來不堪著。
禹廟空山裡，秋風落日斜。荒庭垂橘柚，古屋畫龍蛇。雲氣生虛壁，江聲走白沙。早知乘四載，疏鑿控三巴。
咫尺不相見，便同天一涯。何必隔關山，乃言傷別離。君心與我心，脈脈無由知。誰堪近別苦，遠別猶有期。
曲江春水滿，北岸掩柴關。只有僧鄰舍，全無物映山。樹陰終日掃，藥債隔年還。猶記聽琴夜，寒燈竹屋間。
江亭當廢國，秋景倍蕭騷。夕照明殘壘，寒潮漲古濠。就田看鶴大，隔水見僧高。無限前朝事，醒吟易覺勞。
入岩仙境清，行盡復重行。若得閒無事，長來寄此生。澗松閒易老，籠燭晚生明。一宿泉聲裡，思鄉夢不成。
出入門闌久，兒童亦有情。不忘將姓字，常說向公卿。每許連床坐，仍容並馬行。恩深轉無語，懷抱甚分明。
昏昏醉老夫，灌頂遇醍醐。嬪禦呈心鏡，君王賜髻珠。降魔須戰否，問疾敢行無。深契何相秘，儒宗本不殊。
燈心生眾草，因有始知芳。彩妓窗偏麗，金桃動更香。花驚春未盡，焰喜夜初長。別後空離室，何人借末光。
南館垂楊早，東風細雨頻。輕寒消玉斝，幽賞滯朱輪。千里巴江守，三年故國春。含情非遲客，懸榻但生塵。
落日照平流，晴空萬里秋。輕明動楓葉，點的亂沙鷗。罾網魚梁靜，笞簦稻穗收。不教行樂倦，冉冉下城樓。
早聞牛渚詠，今見鶺鴒心。羽翼嗟零落，悲鳴別故林。蒼梧白雲遠，煙水洞庭深。萬里獨飛去，南風遲爾音。
吉日初成晦，方塘遍是春。落花迎二月，芳樹歷三旬。公子能留客，巫陽好解神。夜還何慮暗，秉燭向城闉。
汩沒與辛勤，全鐘在此身。半生為下客，終老托何人。兩鬢關中改，千岩海上春。青雲知有路，自是致無因。
郵舍殘燈在，村林鷄唱頻。星河吟裡曉，川陸望中春。舊友青雲貴，殊鄉素髮新。悠悠念行計，難更駐征輪。
吾道在五字，吾身寧陸沈。涼生中夜雨，病起故山心。燭共寒酸影，蛩添苦楚吟。何當遂歸去，一徑入松林。
一飯尚懷感，況攀高桂枝。此恩無報處，故國遠歸時。只恐兵戈隔，再趨門館遲。茅堂拜親後，特地淚雙垂。
一第久乖期，深心已自疑。滄江歸恨遠，紫閣別愁遲。稽古成何事，龍鍾負已知。依門非近日，不慮舊恩移。
洛陽為此別，攜手更何時。不復人間見，只應海上期。清谿入雲木，白首臥茅茨。共惜盧敖去，天邊望所思。
錦衣餘翟茀，綉轂罷魚軒。淑女詩長在，夫人法尚存。凝笳隨曉旆，行哭向秋原。歸去將何見，誰能返戟門。
萬里巴江水，秋來滿峽流。亂山無陸路，行客在孤舟。洶洶灘聲急，冥冥樹色愁。免為三不吊，已白一生頭。
寥寥落何處，一夜過胡天。送苦秋風外，吹愁白髮邊。望鄉皆下淚，久戍盡休眠。寂寞空沙曉，開眸片月懸。
結茅臨古渡，臥見長淮流。窗裡人將老，門前樹已秋。寒山獨過雁，暮雨遠來舟。日夕逢歸客，那能忘舊遊。
道了亦未了，言閒今且閒。從來無住處，此去向何山。片石樹陰下，斜陽潭影間。請師留偈別，恐不到人寰。
皎潔青蓮客，焚香對雪朝。竹內催淅瀝，花雨讓飄颻。觸石和雲積，縈池拂水消。只應將日月，顏色不相饒。
別後知何趣，搜奇少客同。幾層山影下，萬樹雪聲中。晚鼎烹茶綠，晨廚爨粟紅。何時攜捲出，世代有名公。
近世交道衰，青松落顏色。人心忌孤直，木性隨改易。既摧棲日干，未展擎天力。終是君子材，還思君子識。
好勇知名早，爭雄上將間。戰多春入塞，獵慣夜登山。陣合龍蛇動，軍移草木閒。今來部曲盡，白首過蕭關。
薄命頭欲白，頻年嫁不成。秦娥未十五，昨夜事公卿。豈有機杼力，空傳歌舞名。妾專修婦德，媒氏卻相輕。
冰結楊柳津，從吳去入秦。徒雲還上國，誰為作中人。驛樹同霜霰，漁舟伴苦辛。相如求一謁，詞賦遠隨身。
曉色宜閒望，山風遠益清。白雲連晉閣，碧樹盡蕪城。少靜沙痕出，煙消野火平。最堪佳此境，為我長詩情。
北陸候才變，南枝花已開。無人同悵望，把酒獨裴回。凍白雪為伴，寒香風是媒。何因逢越使，腸斷謫仙才。
無計留君住，應須絆馬蹄。紅亭莫惜醉，白日眼看低。解帶憐高柳，移床愛小溪。此來相見少，正事各東西。
荊谿白石出，天寒紅葉稀。山路元無雨，空翠濕人衣。相看不忍發，慘淡暮潮平。語罷更攜手，月明洲渚生。
日夕尋未遍，古木寺高低。粉壁猶遮嶺，朱樓尚隔溪。廚窗通澗鼠，殿跡立山鷄。更有無人處，明朝獨向西。
妖姬飾靚妝，窈窕出蘭房。日照當軒影，風吹滿路香。早時歌扇薄，今日舞衫長。不應令曲誤，持此試周郎。
老逼教垂白，官科遣著緋。形骸雖有累，方寸卻無機。遇酒多先醉，逢山愛晚歸。沙鷗不知我，猶避隼旟飛。
蜀郡將之遠，城南萬里橋。衣緣鄉淚濕，貌以客愁銷。地富魚為米，山芳桂是樵。旅遊唯得酒，今日過明朝。
貴賤平生隔，軒車是日來。青陽一覯止，雲路豁然開。祖道衣冠列，分亭驛騎催。方期九日聚，還待二星回。
名在諸生右，家經見素風。春田休學稼，秋賦出儒宮。別路殘雲濕，離情晚桂叢。明年石渠署，應繼叔孫通。
長雲迷一雁，漸遠向南聲。已帶千霜鬢，初為萬里行。繁蟲滿夜草，連雨暗秋城。前路諸侯貴，何人重客卿。
天涯芳草遍，江路又逢春。海月留人醉，山花笑客貧。離杯傾祖帳，征騎逐行塵。迴首風流地，登臨少一人。
秋空萬里淨，嘹唳獨南征。風急翻霜冷，雲開見月驚。塞長怯去翼，影滅有餘聲。悵望遙天外，鄉愁滿目生。
南嶺見秋雪，千門生早寒。閒時駐馬望，高處捲簾看。霧散瓊枝出，日斜鉛粉殘。偏宜曲江上，倒影入清瀾。
每日憐晴眺，閒吟只自娛。山從平地有，水到遠天無。老樹多封楚，輕煙暗染吳。雖居此廊下，入戶亦躊躕。
漂泊病難任，逢人淚滿襟。關東多事日，天末未歸心。夜雨荊江漲，春雲郢樹深。慇勤聽漁唱，漸次入吳音。
涼州風月美，遙望居延路。泛泛下天雲，青青緣塞樹。燕山蘇武上，海島田橫住。更是草生時，行人出門去。
洞庭秋水闊，南望過衡峰。遠客瀟湘裡，歸人何處逢。孤雲飛不定，落葉去無蹤。莫使滄浪叟，長歌笑爾容。
松間開一徑，秋草自相依。終日不冠帶，空山無是非。投綸溪鳥伴，曝藥谷雲飛。時向鄰家去，狂歌夜醉歸。
遠地能相訪，何慚事力微。山中深夜坐，海內故交稀。村酒沽來濁，溪魚釣得肥。貧家只如此，未可便言歸。
每日得閒吟，清曹闕下深。因知遙夜坐，別有遠山心。蕓細書中氣，松疏雪後陰。歸時高興足，還復插朝簪。
君愛本相饒，從來似舞腰。那堪攀玉座，腸斷望陵朝。怨著情無主，哀凝曲不調。況臨松日暮，悲吹坐蕭蕭。
馬上覽春色，丈夫慚淚垂。一生看卻老，五字未逢知。酒力不能久，愁根無可醫。明年到今日，公道與誰期。
立馬不忍上，醉醒天氣寒。都緣在門易，直似別家難。世路既如此，客心須自寬。江村亦饑凍，爭及問長安。
重陽玉律應，萬乘金輿出。風起韻虞弦，雲開吐堯日。菊花浮聖酒，茱香掛衰質。欲知恩煦多，順動觀秋實。
寒空孤鳥度，落日一僧歸。近寺路聞梵，出郊風滿衣。步搖瓶浪起，盂戛磬聲微。還坐棲禪所，荒山月照扉。
一宿西峰寺，塵煩暫覺清。遠林生夕籟，高閣起鐘聲。山寂僧初定，廊深火自明。雖雲殊出處，聊與說無生。
草閣臨無地，柴扉永不關。魚龍回夜水，星月動秋山。久露清初濕，高雲薄未還。泛舟慚小婦，飄泊損紅顏。
深嶂多幽景，閒居野興清。滿庭秋雨過，連夜綠苔生。石面橫琴坐，松陰採藥行。超然塵事外，不似絆浮名。
闕下分離日，杏園花半開。江邊相值夜，榆塞雁初來。坐久河沉鬥，吟長月浸杯。鱸魚非不戀，共有客程催。
下馬扣荊扉，相尋春半時。捫蘿盤磴險，疊石渡溪危。松夾莓苔徑，花藏薜荔籬。臥雲情自逸，名姓厭人知。
杖屨疑師在，房關四壁蛩。貯瓶經臘水，響塔隔山鐘。乳鴿沿苔井，齋猿散雪峰。如何不見性，倚遍寺前松。
盤江上幾層，峭壁半垂藤。殿鎖南朝像，龕禪外國僧。海濤摏砌檻，山雨灑窗燈。日暮疏鐘起，聲聲徹廣陵。
南國調寒杵，西江浸日車。客愁連蟋蟀，亭古帶蒹葭。不返青絲鞚，虛燒夜燭花。老翁須地主，細細酌流霞。
朱紱臨秦望，皇華赴洛橋。文章南渡越，書奏北歸朝。樹入江雲盡，城銜海月遙。秋風將客思，川上晚蕭蕭。
常語亦關詩，常流安得知。楚郊來未久，吳地住多時。立月無人近，歸林有鶴隨。所居渾不遠，相識偶然遲。
雲深游太白，莫惜遍探奇。頂上多靈跡，塵中少客知。懸崖倚凍瀑，飛狖過孤枝。出定更何事，相逢必有詩。
流年五十前，朝朝倚少年。流年五十後，日日侵皓首。非通非介人，誰論四十九。賢哉蘧伯玉，清風獨不朽。
重關鐘漏通，夕敞鳳凰宮。雙闕祥煙裡，千門明月中。酒杯浮湛露，歌曲唱流風。侍臣咸醉止，恆慚恩遇崇。
南陌採桑出，誰知妾姓秦。獨憐傾國貌，不負早鶯春。珠履蕩花濕，龍鈎折桂新。使君那駐馬，自有侍中人。
南北各萬里，有雲心更閒。因風離海上，伴月到人間。洛浦少高樹，長安無舊山。裴回不可駐，漠漠又空還。
湘渚韜靈跡，娥台靜瑞音。鳳逐清簫遠，鸞隨幽鏡沉。霜處華芙落，風前銀燭侵。寂寞平陽宅，月冷洞房深。
蟋蟀期歸晚，茱萸節候新。降霜青女月，送酒白衣人。高興要長壽，卑棲隔近臣。龍沙即此地，舊俗坐為鄰。
出身因強學，不以外家榮。年少無遺事，官閒有政聲。曉山臨野渡，落日照軍營。共賞高堂下，連行弟與兄。
皇皇三十載，書劍兩無成。山水尋吳越，風塵厭洛京。扁舟泛湖海，長揖謝公卿。且樂杯中物，誰論世上名。
白露蠶已絲，空林日淒清。寥寥晝扉掩，獨臥秋窗明。寶字比仙藥，羽人寄柴荊。長吟想風馭，恍若升蓬瀛。
頭髮梳千下，休糧帶瘦容。養雛成大鶴，種子作高松。白石通宵煮，寒泉盡日舂。不曾離隱處，那得世人逢。
陵陽北郭隱，身世兩忘者。蓬蒿三畝居，寬于一天下。樽酒對不酌，默與玄相話。人生自不足，愛嘆遭逢寡。
垂楊拂綠水，搖艷東風年。花明玉關雪，葉暖金窗煙。美人結長想，對此心淒然。攀條折春色，遠寄龍庭前。
玉窗朝日映，羅帳春風吹。拭淚攀楊柳，長條宛地垂。白花飛歷亂，黃鳥思參差。妾自肝腸斷，旁人那得知。
欲隱從龍質，仍余觸石文。霏微依碧落，彷彿誤非雲。度月光無隔，傾河影不分。如逢作霖處，當為起氤氳。
鵝兒黃似酒，對酒愛新鵝。引頸嗔船逼，無行亂眼多。翅開遭宿雨，力小困滄波。客散層城暮，狐狸奈若何。
徐步移班杖，看山仰白頭。翠深開斷壁，紅遠結飛樓。日出清江望，暄和散旅愁。春城見松雪，始擬進歸舟。
北鳥飛不到，南人誰去游。天涯浮瘴水，嶺外向潘州。草木春秋暮，猿猱日夜愁。定知遷客淚，應只對君流。
我愛此山頭，及此三登歷。紫霞舊精舍，寥落空泉石。朝市日喧隘，雲林長悄寂。猶存住寺僧，肯有歸山客。
秋風江上家，釣艇泊蘆花。斷岸綠楊蔭，疏籬紅槿遮。鼉鳴積雨窟，鶴步夕陽沙。抱疾僧窗夜，歸心過月斜。
君章才五色，知爾得家風。故里旋歸駕，壽春思奉戎。天寒長蛇伏，飆烈文虎雄。定頌張征虜，桓桓戡難功。
夜月家家望，亭亭愛此樓。纖雲溪上斷，疏柳影中秋。漸映千峰出，遙分萬派流。關山誰復見，應獨起邊愁。
夜帆時未發，同侶暗相催。山曉月初下，江鳴潮欲來。稍分揚子岸，不辨越王台。自客水鄉裡，舟行知幾回。
多才與命違，末路隱柴扉。白髮何人問，青山一劍歸。晴煙獨鳥沒，野渡亂花飛。寂寞長亭外，依然空落暉。
昔嘆讒銷骨，今傷淚滿膺。空餘雙玉劍，無復一壺冰。江勢翻銀礫，天文露玉繩。何因攜庾信，同去哭徐陵。
未習風塵事，初為吳越游。露沾湖草晚，日照海山秋。梅市門何在，蘭亭水尚流。西陵待潮處，知汝不勝愁。
霜天起長望，殘月生海門。風靜夜潮滿，城高寒氣昏。故人何寂寞，久已乖清言。明發不能寐，徒盈江上尊。
聖帝歸梧野，躬來謁聖顏。旋登三徑路，似陟九嶷山。日照堆嵐迥，雲橫積翠間。期修封禪禮，方俟再躋攀。
帶甲滿天地，胡為君遠行。親朋盡一哭，鞍馬去孤城。草木歲月晚，關河霜雪清。別離已昨日，因見古人情。
同遊漆沮後，已是十年餘。幾度曾相夢，何時定得書。月高城影盡，霜重柳條疏。且對尊中酒，千般想未如。
依沙宿舸船，石瀨月娟娟。風起春燈亂，江鳴夜雨懸。晨鐘雲外濕，勝地石堂煙。柔櫓輕鷗外，含淒覺汝賢。
功到難搜處，知難始是詩。自能探虎子，何慮屈男兒。此道真清氣，前賢早白髭。須教至公手，不惜付舟枝。
蘭階霜候早，松露穸台深。魄散珠胎沒，芳銷玉樹沉。露文晞宿草，煙照慘平林。芝焚空嘆息，流恨滿籝金。
主聖臣賢日，求名莫等閒。直須詩似玉，不用力如山。草白兵初息，年豐駕已還。憑將安養意，一說向曾顏。
擁棹向驚湍，巫峰直上看。削成從水底，聳出在雲端。暮雨晴時少，啼猿渴下難。一聞神女去，風竹掃空壇。
東方千萬騎，出望使君時。暮雪行看盡，春城到莫遲。路人趨墨幘，官柳度青絲。他日鈴齋內，知君亦賦詩。
風雨暗蕭蕭，鷄鳴暮復朝。碎聲籠苦竹，冷翠落芭蕉。水鳥投檐宿，泥蛙入戶跳。仍聞蕃客見，明日欲追朝。
不謂銜冤處，而能窺大悲。獨棲叢棘下，還見雨花時。地狹青蓮小，城高白日遲。幸親方便力，猶畏毒龍欺。
莫將鉛粉匣，不用鏡花光。一去邊城路，何情更畫妝。影銷胡地月，衣盡漢宮香。妾死非關命，只緣怨斷腸。
蘆葦暮修修，溪禽上釣舟。露涼花斂夕，風靜竹含秋。素志應難契，清言豈易求。相歡一瓢酒，明日醉西樓。
夜夢還京北，鄉心恨搗衣。朝逢入秦使，走馬喚君歸。驛路清霜下，關門黃葉稀。還家應信宿，看子速如飛。
垂白馮唐老，清秋宋玉悲。江喧長少睡，樓迥獨移時。多難身何補，無家病不辭。甘從千日醉，未許七哀詩。
萬卷功何用，徒稱處士休。閒欹太湖石，醉聽洞庭秋。道在誰開口，詩成自點頭。中間欲相訪，尋便阻戈矛。
閒來松間坐，看煮松上雪。時于浪花裡，並下藍英末。傾余精爽健，忽似氛埃滅。不合別觀書，但宜窺玉札。
詩心何以傳，所證自同禪。覓句如探虎，逢知似得仙。神清太古在，字好雅風全。曾沐星郎許，終慚是斐然。
平湖四無際，此夜泛孤舟。明月異方意，吳歌令客愁。鄉園碧雲外，兄弟淥江頭。萬里無歸信，傷心看鬥牛。
極浦三春草，高樓萬里心。楚山晴靄碧，湘水暮流深。忽與朝中舊，同為澤畔吟。停杯試北望，還欲淚沾襟。
雲端有靈匹，掩映拂妝台。夜久應搖佩，天高響不來。片歡秋始展，殘夢曉翻催。卻怨填河鵲，留橋又不回。
青陽禦紫微，白雪下彤闈。浹壤流天霈，綿區灑帝輝。水如銀度燭，雲似玉披衣。為得因風起，還來就日飛。
湘竹殊堪制，齊紈且未工。幸親芳袖日，猶帶舊林風。掩笑歌筵裡，傳書臥閣中。竟將為別贈，寧與合歡同。
不覺月又盡，未歸還到春。雪通廬岳夢，樹匝草堂身。澤雁和寒露，江槎帶遠薪。何年自此去，舊國復為鄰。
斬木置水中，枝條互相蔽。寒魚遂家此，自以為生計。春冰忽融冶，盡取無遺裔。所托成禍機，臨川一凝睇。
寥寥天地內，夜魄爽何輕。頻見此輪滿，即應華髮生。不圓爭得破，才正又須傾。人事還如此，因知倚伏情。
為儒早得名，為客不憂程。春盡離丹闕，花繁到錦城。雪消巴水漲，日上劍關明。預想回來樹，秋蟬已數聲。
東風吹草色，空使客蹉跎。不設太平險，更應遊子多。幾傷行處淚，一曲醉中歌。盡向青門外，東隨渭水波。
艤舟陽羡館，飛步繚疏楹。山暝水雲碧，月涼煙樹清。長橋深漾影，遠櫓下搖聲。況是無三害，絃歌初政成。
戰哭多新鬼，愁吟獨老翁。亂雲低薄暮，急雪舞迴風。瓢棄尊無綠，爐存火似紅。數州消息斷，愁坐正書空。
舟人自相報，落日下芳潭。夜火連淮市，春風滿客帆。水窮滄海畔，路盡小山南。且喜鄉園近，言榮意未甘。
舊宅人何在，空門客自過。泉聲到池盡，山色上樓多。小洞生斜竹，重階夾細莎。慇勤望城市，雲水暮鐘和。
獨攜譚柄去，千里指人寰。未斷生徒望，難教白日閒。空江橫落照，大府向西山。好騁陳那孔，誰雲劫石頑。
重陽初啟節，無射正飛灰。寂寞風蟬至，連翩霜雁來。山棠紅葉下，岸菊紫花開。今日桓公座，多愧孟嘉才。
黃昏投古寺，深院一燈明。水砌長杉列，風廊敗葉鳴。山雲留別偈，王事速歸程。迢遞羅源路，輕輿候曉行。
巫山凌太清，岧嶢類削成。霏霏暮雨合，靄靄朝雲生。危峰入鳥道，深谷寫猿聲。別有幽棲客，淹留攀桂情。
沙西林杪寺，殿倚石棱開。曉月僧汲井，殘陽鐘殷台。河沖綠野去，鳥背白雲來。日夕唯增思，京關未想回。
我有萬古宅，嵩陽玉女峰。長留一片月，掛在東溪松。爾去掇仙草，菖蒲花紫茸。歲晚或相訪，青天騎白龍。
曾于塵裡望，此景在煙霄。岩靜水聲近，山深暑氣遙。杖藜青石路，煮茗白雲樵。寄語為郎者，誰能訪寂寥。
一食復何如，尋山無定居。相逢新夏滿，不見半年餘。聽話龍潭雪，休傳鳥道書。別來還似舊，白髮日高梳。
一別幾經春，棲遲晉水濱。鶺鴒長在念，鴻雁忽來賓。五斗嫌腰折，朋山刺眼新。善辭如復我，四海五湖身。
新晴夏景好，復此池邊地。煙樹綠含滋，水風清有味。便成林下隱，都忘門前事。騎吏引歸軒，始知身富貴。
野水泛長瀾，宮牙開小蒨。無人柳自春，草渚鴛鴦暖。晴嘶臥沙馬，老去悲啼展。今春還不歸，塞嚶折翅雁。
涼氣晚蕭蕭，江雲亂眼飄。風鴛藏近渚，雨燕集深條。黃綺終辭漢，巢由不見堯。草堂樽酒在，幸得過清朝。
不似人手致，豈關地勢偏。孤光裊餘翠，獨影舞多妍。迸火燒閒地，紅星墮青天。忽驚物表物，嘉客為留連。
相傳五部學，更有一人成。此日靈山去，何方半座迎。麻衣逢雪暖，草履躡雲輕。若見中林石，應知第四生。
西笑意如何，知隨貢舉科。吟詩向月露，驅馬出煙蘿。晚色平蕪遠，秋聲候雁多。自憐歸未得，相送一勞歌。
不見山巔樹，摧杌下為薪。日睹井中泥，上出作埃塵。情知一丘趣，不謝千里印。倚劍登高台，悠悠送春目。
楚寺上方宿，滿堂皆舊遊。月溪逢遠客，煙浪有歸舟。江館白蘋夜，水關紅葉秋。西風吹暮雨，汀草更堪愁。
朝來登陟處，不似艷陽時。異縣殊風物，覊懷多所思。剪花驚歲早，看柳訝春遲。未有南飛雁，裁書欲寄誰。
五峰習聖罷，乾竺化身歸。帝子傳真印，門人哭寶衣。一囊窮海沒，三藏故園稀。無復天花落，悲風滿鐵圍。
昔年叨補袞，邊地亦埋輪。官序慚先達，才名畏後人。西戎雖獻款，上策恥和親。早赴前軍幕，長清外域塵。
春岸桃花水，雲帆楓樹林。偷生長避地，適遠更沾襟。老病南征日，君恩北望心。百年歌自苦，未見有知音。
渡水採桑歸，蠶老催上機。紮紮得盈尺，輕素何人衣。採桑知蠶饑，投梭惜夜遲。誰誇羅綺叢，新畫學月眉。
墨客鐘張侶，材高吳越珍。千門來謁帝，駟馬去榮親。吏邑沿清洛，鄉山指白蘋。歸期應不遠，當及未央春。
世人誰不死，嗟君非生慮。扶病適到官，田園在何處。公才群吏感，葬事他人助。余亦未識君，深悲哭君去。
巫山望不極，望望下朝雰。莫辨啼猿樹，徒看神女雲。驚濤亂水脈，驟雨暗峰文。沾裳即此地，況復遠思君。
柔桑錦臆雉，相送到煙霞。獨隱空山裡，閒門幾樹花。草生楊柳岸，鳥囀竹林家。不是謀生拙，無為末路賒。
寵服當年盛，芳魂此地窮。劍飛龍匣在，人去鵲巢空。簟愴孤生竹，琴哀半死桐。唯當青史上，千載仰嬪風。
遙知無事日，靜對五峰秋。鳥隔寒煙語，泉和夕照流。憑欄疏磬盡，瞑目遠雲收。幾句出人意，風高白雪浮。
朝衣閒典盡，酒病覺難醫。下世無遺恨，傳家有大詩。新墳青嶂疊，寒食白雲垂。長憶招吟夜，前年風雪時。
遠方來下客，輶軒攝使臣。弄琴宜在夜，傾酒貴逢春。駟馬留孤館，雙魚贈故人。明朝散雲雨，遙仰德為鄰。
坐待故人宿，月華清興秋。管弦誰處醉，池館此時愁。風過渚荷動，露含山桂幽。孤吟不可曙，昨夜共登樓。
中庭起崖谷，漱玉下漣漪。丹丘誰雲遠，寓象得心期。豈不貴鐘鼎，至懷在希夷。唯當蓬萊閣，靈鳳復來儀。
感時思弟妹，不寐百憂生。萬里經年別，孤燈此夜情。病容非舊日，歸思逼新正。早晚重歡會，覊離各長成。
長憶狂游日，惜春心恰同。預愁花片落，不遣酒壺空。草軟眠難捨，鶯嬌聽莫窮。如今千里隔，搔首對秋風。
永日連清夜，因君識躁君。竹扉難掩月，岩樹易延雲。曙鳥枕前起，寒泉夢裡聞。又須隨計吏，鷄鶴迥然分。
梔子比眾木，人間誠未多。于身色有用，與道氣傷和。紅取風霜實，青看雨露柯。無情移得汝，貴在映江波。
春還上林苑，花滿洛陽城。鴛衾夜凝思，龍鏡曉含情。憶夢殘燈落，離魂暗馬驚。可憐朝與暮，樓上獨盈盈。
心枯衲亦枯，歸岳揭空盂。七貴留不住，孤雲出更孤。燒灰猶湯足，雪片似黏須。他日如相覓，還應道到吳。
到處聽時論，知君屈最深。秋風幾西笑，抱玉但傷心。野水翻紅藕，滄江老白禽。相思未相識，聞在蜀中吟。
孟氏好兄弟，養親唯小園。承顏胝手足，坐客強盤飧。負米力葵外，讀書秋樹根。卜鄰慚近舍，訓子學誰門。
欲知行有樂，芳尊對物華。地接安仁縣，園是季倫家。柳處雲疑葉，梅間雪似花。日落歸途遠，留興伴煙霞。
上士愛清輝，開門向翠微。抱琴看鶴去，枕石待雲歸。野坐苔生席，高眠竹掛衣。舊山東望遠，惆悵暮花飛。
巫山高不極，合沓狀奇新。暗谷疑風雨，陰崖若鬼神。月明三峽曉，潮滿九江春。為問陽台客，應知入夢人。
竹裡開華館，珍羞次第嘗。春風酒影動，晴日樂聲長。久坐難辭醉，衰年亦暫狂。慇勤還繼燭，永夕夢相妨。
貧居常寂寞，況復是秋天。黃葉如霜後，清風似水邊。中宵疑有雁，當夕暫無蟬。就枕終難寐，殘燈滅又然。
炎天木葉焦，曉夕絶涼飆。念子獨歸縣，何人不在朝。市連風浪動，帆徹海門遙。飲盡樽中酒，同年同寂寥。
無人襲仙隱，石室閉空山。避燒猿猶到，隨雲鶴不還。澗荒岩影在，橋斷樹陰閒。但有黃河賦，長留在世間。
新酒此時熟，故人何日來。自從金谷別，不見玉山頽。疏索柳花碗，寂寥荷葉杯。今冬問氈帳，雪裡為誰開。
寺去幽居近，每來因採薇。伴僧行不困，臨水語忘歸。磬動青林晚，人驚白鷺飛。堪嗟浮俗事，皆與道相違。
一騎西南遠，翩翩入劍門。客衣筒布潤，山舍荔枝繁。古廟祠金馬，春江帶白黿。自應成旅逸，愛客有王孫。
片月忽臨池，雙蛾憶畫時。光浮空似粉，影散不成眉。孤枕應驚夢，寒林正入帷。情知兩處望，莫怨獨相思。
紺殿橫江上，青山落鏡中。岸回沙不盡，日映水成空。天樂流香閣，蓮舟颺晚風。恭陪竹林宴，留醉與陶公。
浮世若浮雲，千回故復新。旋添青草塚，更有白頭人。歲暮客將老，雪晴山欲春。行行車與馬，不盡洛陽塵。
碌碌但隨群，蒿蘭任不分。未嘗矜有道，求遇向吾君。逸駕秋尋寺，長歌醉望雲。高齋紙屏古，塵暗北山文。
鑄鏡須青銅，青銅易磨拭。結交遠小人，小人難姑息。鑄鏡圖鑑微，結交圖相依。凡銅不可照，小人多是非。
簪組十年夢，園廬今夕情。誰憐故鄉月，復映碧潭生。皓彩松上見，寒光波際輕。還將孤賞意，暫寄玉琴聲。
簪履為官興，芙蓉結社緣。應思陶令醉，時訪遠公禪。茶影中殘月，松聲裡落泉。此門曾共說，知未遂終焉。
帝裡無相識，何門跡可親。願開言重口，薦與分深人。卷許新詩出，家憐舊業貧。今從九江去，應免更迷津。
左手揭圓罛，輕橈弄舟子。不知潛鱗處，但去籠煙水。時穿紫屏破，忽值朱衣起。貴得不貴名，敢論魴與鯉。
平生同所為，相遇偶然遲。各著青袍後，無歸白社期。江流來絶域，府地管諸夷。聖代都無事，從公且賦詩。
昔年湖上客，留訪雪山翁。王氏船猶在，蕭家寺已空。月高花有露，煙合水無風。處處多遺韻，何曾入剡中。
路向榮川谷，晴來望盡通。細煙生水上，圓月在舟中。岸勢迷行客，秋聲亂草蟲。旅懷勞自慰，淅淅有涼風。
同心忽已別，昨事方成昔。幽徑還獨尋，綠苔見行跡。秋齋正蕭散，煙水易昏夕。憂來結幾重，非君不可釋。
台上起涼風，乘閒覽歲功。自隨台席貴，盡許羽觴同。樓殿斜暉照，江山極望通。賦詩思共樂，俱得詠詩豐。
祖庭三獻罷，嚴衛百靈朝。警蹕移前殿，宮車上渭橋。寒霜凝羽葆，野吹咽笳簫。已向新京兆，誰雲天路遙。
邊窮厄未窮，復此逐歸鴻。去路多相似，行人半不同。山川藏北狄，草木背東風。虛負男兒志，無因立戰功。
直應歸諫署，方肯別山村。勤苦常同業，孤單共感恩。醉披仙鶴氅，吟扣野僧門。夢見君高趣，天涼自灌園。
盡室居幽谷，亂山為四鄰。霧深知有術，窗靜似無人。鶴語松上月，花明雲裡春。生涯更何許，尊酒與垂綸。
白髮生一莖，朝來明鏡裡。勿言一莖少，滿頭從此始。青山方遠別，黃綬初從仕。未料容鬢間，蹉跎忽如此。
世上皆如夢，狂來止自歌。問年松樹老，有地竹林多。藥倩韓康賣，門容尚子過。翻嫌枕席上，無那白雲何。
鄉關胡騎遠，宇宙蜀城偏。忽得炎州信，遙從月峽傳。雲深驃騎幕，夜隔孝廉船。卻寄雙愁眼，相思淚點懸。
達命何勞問，西遊且自期。至公如有日，知我豈無時。野迥蟬相答，堤長柳對垂。酣歌一舉袂，明發不堪思。
鑾輿巡上苑，鳳駕瞰層城。禦座丹烏麗，宸居白鶴驚。玉旗縈桂葉，金盃泛菊英。九晨陪聖膳，萬歲奉承明。
去掃冬林下，閒持未遍經。為山低鑿牖，容月廣開庭。舊業雲千里，生涯水一瓶。還應覓新句，看雪倚禪扃。
偕隱有賢親，岷南四十春。棲雲自匪石，觀國暫同塵。就養思兒戲，延年愛鳥伸。還看謝時去，有類潁陽人。
束薪已零落，瓠葉轉蕭疏。幸結白花了，寧辭青蔓除。秋蟲聲不去，暮雀意何如。寒事今牢落，人生亦有初。
水曲一追游，遊人重懷戀。嬋娟昨夜月，還向波中見。驚禽棲不定，流芳寒未遍。攜手更何時，佇看花似霰。
今日是何朝，天晴物色饒。落英千尺墮，游絲百丈飄。泄乳交岩脈，懸流揭浪標。無心思嶺北，猿鳥莫相撩。
岱宗夫如何，齊魯青未了。造化鐘神秀，陰陽割昏曉。蕩胸生曾雲，決眥入歸鳥。會當凌絶頂，一覽眾山小。
客裡何遷次，江邊正寂寥。肯來尋一老，愁破是今朝。憂我營茅棟，攜錢過野橋。他鄉唯表弟，還往莫辭遙。
由來喧滑境，難駐寂寥蹤。逼夏搖孤錫，離城入亂峰。雲門應近寺，石路或穿松。知在棲禪外，題詩寄北宗。
幽芳無處無，幽處恨何如。倦客傷歸思，春風滿舊居。晚煙迷杳靄，朝露健扶疏。省傍靈光看，殘陽少皞區。
寒潮落遠汀，暝色入柴扃。漏永沈沈靜，燈孤的的清。林風移宿鳥，池雨定流螢。盡夜成愁絶，啼蛩莫近庭。
大江開宿雨，征棹下春流。霧卷晴山出，風恬晚浪收。岸花明水樹，川鳥亂沙洲。覊眺傷千里，勞歌動四愁。
雖不舊相識，知君丞相家。故園伊川上，夜夢方山花。種藥畏春過，出關愁路賒。青門酒壚別，日暮東城鴉。
敢望重緣飾，微茫洞壑春。坐看終未是，歸臥始應真。已覺心中朽，猶憐四面新。不因公子鑒，零落幾成塵。
尋醫初疾理，忽憶故山雲。遠訪桑公子，還依柳使君。周旋承惠愛，佩服比蘭薰。從事因高唱，秋風起處聞。
相送淚沾衣，天涯獨未歸。將軍初得罪，門客復何依。夢去湖山闊，書停隴雁稀。園林幸接近，一為到柴扉。
會面卻生疑，居然似夢歸。塞深行客少，家遠識人稀。戰馬分旗牧，驚禽曳箭飛。將軍雖異禮，難便脫麻衣。
舊國迢迢遠，清秋種種新。已衰曾軫慮，初見忽沾巾。日薄梳兼懶，根危鑷恐頻。青銅不自見，只擬老他人。
絃歌試宰日，城闕賞心違。北謝蒼龍去，南隨黃鵠飛。夏雲海中出，吳山江上微。甿謡豈雲遠，從此慶緇衣。
萬斛輸曲沼，千鐘未為多。殘霞入醍齊，遠岸澄白酇。后土亦沈醉，奸臣空浩歌。邇來荒淫君，尚得乘餘波。
雲南背一川，無雁到峰前。墟裡生紅藥，人家發白泉。兒童皆似古，婚嫁盡如仙。共作真官戶，無由稅石田。
擬膾樓蘭肉，蓄怒時未揚。秋鼙無退聲，夜劍不隱光。虎隊手驅出，豹篇心卷藏。古今皆有言，猛將出北方。
孤帆度綠氛，寒浦落紅曛。江樹朝來出，吳歌夜漸聞。南溟接潮水，北斗近鄉雲。行役從茲去，歸情入雁群。
儒釋偶同宿，夜窗寒更清。忘機于世久，晤語到天明。月倒高松影，風旋一磬聲。真門猶是幻，不用覺浮生。
自得曹溪法，諸經更不看。已降禪侶久，兼作帝師難。夜木侵檐黑，秋燈照雨寒。如何嫌有著，一念在林巒。
臘盡促歸心，行人及華陰。雲霞仙掌出，松柏古祠深。野渡冰生岸，寒川燒隔林。溫泉看漸近，宮樹晚沈沈。
暮年從遠謫，落日別交親。湖上北飛雁，天涯南去人。夢成湘浦夜，淚盡桂陽春。歲月茫茫意，何時雨露新。
年少好風情，垂鞭眥睚行。帶金獅子小，裘錦麒麟獰。揀匠裝銀鐙，堆錢買鈿箏。李陵雖效死，時論亦輕生。
相見談經史，江樓坐夜闌。風聲吹戶響，燈影照人寒。俗薄交遊盡，時危出處難。衰年逢二妙，亦得悶懷寬。
顏冉德無鄰，分憂浙水濱。愛山成大癖，求瘼似諸身。視事奸回盡，登樓海岳春。野人如有幸，應得見陶鈞。
荊楚臘將殘，江湖蒼莽間。孤舟載高興，千里向名山。雪浪來無定，風帆去是閒。石橋僧問我，應寄岳茶還。
故人謫遐遠，留硯寵斯文。白水浮香墨，清池滿夏雲。念離心已永，感物思徒紛。未有桂陽使，裁書一報君。
度嶺方辭國，停軺一望家。魂隨南翥鳥，淚盡北枝花。山雨初含霽，江雲欲變霞。但令歸有日，不敢恨長沙。
落帆人更起，露草滿汀洲。遠狖啼荒嶠，孤螢溺漫流。積陰開片月，爽氣集高秋。去去胡為戀，搴芳時一遊。
寂寞三冬杪，深居業盡拋。徑鬆開雪後，砌竹忽僧敲。茗汲冰銷溜，爐燒鵲去巢。共談慵僻意，微日下林梢。
新吟忽有寄，千里到荊門。落日雲初碧，殘年眼正昏。已為難敵手，誰更入深論。後信多相寄，吾生重此言。
百年長擾擾，萬事悉悠悠。日光隨意落，河水任情流。禮樂囚姬旦，詩書縛孔丘。不如高枕枕，時取醉消愁。
瑞塔千尋起，仙輿九日來。萸房陳寶席，菊蕊散花台。禦氣鵬霄近，升高鳳野開。天歌將梵樂，空裡共裴回。
南軒有孤松，柯葉自綿冪。清風無閒時，瀟灑終日夕。陰生古苔綠，色染秋煙碧。何當凌雲霄，直上數千尺。
蕭條方歲晏，牢落對空洲。才出時人右，家貧湘水頭。蒼山隱暮雪，白鳥沒寒流。不是蓮花府，冥冥不可求。
峽外相逢遠，樽前一會難。即須分手別，且強展眉歡。楚袖蕭條舞，巴弦趣數彈。笙歌隨分有，莫作帝鄉看。
寺憶新游處，橋憐再渡時。江山如有待，花柳更無私。野潤煙光薄，沙暄日色遲。客愁全為減，舍此復何之。
紅粉青樓曙，垂楊仲月春。懷君重攀折，非妾妒腰身。舞帶縈絲斷，嬌娥向葉嚬。橫吹凡幾曲，獨自最愁人。
多病仍多感，君心自我心。浮生都是夢，浩嘆不如吟。白雪篇篇麗，清酤盞盞深。亂離俱老大，強醉莫沾襟。
不分殊幽顯，那堪異古今。陰陽徒自隔，聚散兩難心。蘭階兔月斜，銀燭半含花。自憐長夜客，泉路以為家。
代北幾千里，前年又復經。燕山雲自合，胡塞草應青。鐵馬喧鼙鼓，蛾眉怨錦屏。不知羌笛曲，掩淚若為聽。
念遠坐西閣，華池涵月涼。書回秋欲盡，酒醒夜初長。露白蓮衣淺，風清蕙帶香。前年此佳景，蘭棹醉橫塘。
曉鼓人已行，暮鼓人未息。梯航萬國來，爭先貢金帛。不問賢與愚，但論官與職。如何貧書生，只獻安邊策。
養和名字好，偏寄道情深。所以親逋客，兼能助五禽。倚肩滄海望，鈎膝白雲吟。不是逍遙侶，誰知世外心。
雕玉押簾額，輕縠籠虛門。井汲鉛華水，扇織鴛鴦紋。回雪舞涼殿，甘露洗空綠。羅袖從徊翔，香汗沾寶粟。
蕭屑杉松聲，寂寥寒夜慮。州貧人吏稀，雪滿山城曙。春塘看幽谷，棲禽愁未去。開闈正亂流，寧辨花枝處。
君到姑蘇見，人家盡枕河。古宮閒地少，水港小橋多。夜市賣菱藕，春船載綺羅。遙知未眠月，鄉思在漁歌。
妍艷照江頭，春風好客留。當壚知妾慣，送酒為郎羞。香渡傳蕉扇，妝成上竹樓。數錢憐皓腕，非是不能留。
今歲今宵盡，明年明日催。寒隨一夜去，春逐五更來。氣色空中改，容顏暗裡回。風光人不覺，已著後園梅。
古寺傳燈久，層城閉閣閒。香花同法侶，旌旆入深山。寒磬虛空裡，孤雲起滅間。謝公憶高臥，徒禦欲東還。
去去楞伽子，春深道路長。鳥啼青嶂險，花落紫衣香。此去非餘事，還歸內道場。憑師將老倒，一向說滎陽。
湖上見秋色，曠然如爾懷。豈惟歡隴畝，兼亦外形骸。待月歸山寺，彈琴坐暝齋。布衣閒自貴，何用謁天階。
維舟蘆荻岸，離恨若為寬。煙火人家遠，汀洲暮雨寒。天涯孤夢去，篷底一燈殘。不是憑騷雅，相思寫亦難。
羡爾湘東去，煙花尚可親。綠芳深映鳥，遠岫遞迎人。饑狖啼初日，殘鶯惜暮春。遙憐謝客興，佳句又應新。
幾年深道要，一舉過賢關。名與玄珠出，鄉宜晝錦還。蓮舟同宿浦，柳岸向家山。欲見寧親孝，儒衣稚子斑。
路行三蜀盡，身及一陽生。賴有殘燈火，相依坐到明。社後辭巢燕，霜前別蒂蓬。願為蝴蝶夢，飛去覓關中。
湖上一陽生，虛亭啟高宴。楓林煙際出，白鳥波心見。主人忘貴達，座客容疵賤。獨慚殘照催，歸宿明光殿。
關城樹色齊，往事未全迷。塞路真人氣，封門壯士泥。草濃延蝶舞，花密教鶯啼。若以鳴為德，鸞皇不及鷄。
中峰曾到處，題記沒蒼苔。振錫傳深谷，翻經想舊台。危松臨砌偃，驚鹿驀溪來。內殿禦詩切，身回心未回。
殘獵渭城東，蕭蕭西北風。雪花鷹背上，冰片馬蹄中。臂掛捎荊兔，腰懸落箭鴻。歸來逞餘勇，兒子亂彎弓。
楚色籠青草，秋風洗洞庭。夕霏生水寺，初月盡雲汀。棹響來空闊，漁歌發杳冥。欲浮闌下艇，一到鬥牛星。
眾芳春競發，寒菊露偏滋。受氣何曾異，開花獨自遲。晚成猶有分，欲采未過時。勿棄東籬下，看隨秋草衰。
巴西西北樓，堪望亦堪愁。山亂江回遠，川清樹欲秋。晴明中雪嶺，煙靄下漁舟。寫寄朝天客，知餘恨獨遊。
延陵初罷講，建業去隨緣。翻譯推多學，壇場最少年。浣衣逢野水，乞食向人煙。遍禮南朝寺，焚香古像前。
開門省禾黍，鄰翁水頭住。今朝南澗波，昨夜西川雨。牧童披短蓑，腰笛期煙渚。不問水邊人，騎牛傍山去。
不恥青袍故，尤宜白髮新。心朝玉皇帝，貌似紫陽人。湘浦眠銷日，桃源醉度春。能文兼證道，莊叟是前身。
偶作關東使，重陪洛下游。病來從斷酒，老去可禁愁。款曲偏青眼，蹉跎各白頭。蓬山閒氣味，依約似龍樓。
步步入山門，仙家鳥徑分。漁樵不到處，麋鹿自成群。石面迸出水，松頭穿破雲。道人星月下，相次禮茅君。
慇勤江郡守，悵望掖垣郎。慚見新瓊什，思歸舊草堂。事隨心未得，名與道相妨。若不休官去，人間到老忙。
咫尺東溪路，年來偶訪遲。泉聲迷夜雨，花片落空枝。石徑逢僧出，山床見鶴移。貧齋有琴酒，曾許月圓期。
漸老知身累，初寒曝背眠。白雲留永日，黃葉減餘年。猿護窗前樹，泉澆谷後田。沃洲能共隱，不用道林錢。
泉壑帶茅茨，雲霞生薜帷。竹憐新雨後，山愛夕陽時。閒鷺棲常早，秋花落更遲。家童掃蘿徑，昨與故人期。
庭晚初辨色，林秋微有聲。槿衰猶強笑，蓮迥卻多情。檐燕歸心動，鞲鷹俊氣生。閒人占閒景，酒熟且同傾。
山林唯幽靜，行住不妨禪。高月穿松徑，殘陽過水田。詩從宿世悟，法為本師傳。能使南人敬，修持香火緣。
華封西祝堯，貴壽多男子。二賢無主後，貧賤大壯齒。未成鴻鵠姿，遽頓驊騮趾。子淵將叔度，自古不得已。
秦築長城在，連雲磧氣侵。風吹邊草急，角絶塞鴻沈。世世徵人往，年年戰骨深。遼天望鄉者，迴首盡沾襟。
曾經黑山虜，一劍出重圍。年長窮書意，時清隱釣磯。高齋雲外住，瘦馬月中歸。唯說鄉心苦，春風雁北飛。
悠悠雨初霽，獨繞清溪曲。引杖試荒泉，解帶圍新竹。沉吟亦何事，寂寞固所欲。幸此息營營，嘯歌靜炎燠。
曉色教不睡，捲簾清氣中。林殘數枝月，發冷一梳風。並鳥含鐘語，欹荷隔霧空。莫疑營白日，道路本無窮。
經客有餘音，他年終故林。高樓本危睇，涼月更傷心。此意竟難折，伊人成古今。流塵其可欲，非復懶鳴琴。
榆柳開新焰，梨花發故枝。輜輧隘城市，圭組坐曹司。獨對芝泥檢，遙憐白馬兒。禁林還視草，氣味兩相知。
少年從事好，此去別愁輕。滿座詩人興，隨君郢路行。蒹葭侵驛樹，雲水抱山城。遙愛下車日，江皋春草生。
少年離本國，今去已成翁。客夢孤舟裡，鄉山積水東。鰲沈崩巨岸，龍鬥出遙空。學得中華語，將歸誰與同。
數日自穿池，引泉來近陂。尋渠通咽處，繞岸待清時。深好求魚養，閒堪與鶴期。幽聲聽難盡，入夜睡常遲。
城裡無閒處，卻尋城外行。田園經雨水，鄉國憶桑耕。傍澗蕨薇老，隔村岡隴橫。何窮此心興，時復鷓鴣聲。
杖藜尋晚巷，炙背近牆暄。人見幽居僻，吾知拙養尊。朝廷問府主，耕稼學山村。歸翼飛棲定，寒燈亦閉門。
絶域眇難躋，悠然信馬蹄。風塵經跋涉，搖落怨暌攜。地出流沙外，天長甲子西。少年無不可，行矣莫淒淒。
自憶專房寵，曾居第一流。移恩向他處，暫妒不容收。夜靜管弦絶，月明宮殿秋。空將舊時意，長望鳳凰樓。
前年入廬岳，數宿在靈溪。殘燭松堂掩，孤峰月狖啼。平生為客老，勝境失雲棲。縱有重遊日，煙霞會恐迷。
秋興因危堞，歸心過遠山。風霜征雁早，江海旅人閒。驛樹寒仍密，漁舟晚自還。仲宣何所賦，只嘆在荊蠻。
朝發鐵麟驛，夕宿金河戍。奔波急王程，一日千里路。但見容鬢改，不知歲華暮。悠悠沙漠行，王事彌多故。
乘龜兼戴豸，白麵映朱衣。安石還須起，泉明不得歸。應門常吏在，登席舊寮稀。遠客長先醉，那知亞相威。
病眼昏似夜，衰鬢颯如秋。除卻須衣食，平生百事休。知君善易者，問我決疑不。不卜非他故，人間無所求。
客到衡門下，林香蕙草時。好風能自至，明月不須期。秋日翻荷影，晴光脆柳枝。留歡美清夜，寧覺曉鐘遲。
盡日嘆沉淪，孤高碣石人。詩名從蓋代，謫宦竟終身。蜀集重編否，巴儀薄葬新。青門臨舊卷，欲見永無因。
隔暑蘋洲近，迎涼欲泛舟。榮從憲府至，喜會夕郎游。氣奪滄浪色，風欺汗漫流。誰言三伏夜，獨此月前秋。
所得乃清曠，寂寥常掩關。獨來春尚在，相得暮方還。花白風露晚，柳青街陌閒。翠微應有雪，窗外見南山。
仙界一日內，人間千載窮。雙棋未遍局，萬物皆為空。樵客返歸路，斧柯爛從風。唯餘石橋在，猶自凌丹虹。
為客久未歸，寒山獨掩扉。曉來山鳥散，雨過杏花稀。天遠雲空積，溪深水自微。此情對春色，盡醉欲忘機。
獨坐三台妙，重陽百越間。水心觀遠俗，霜氣入秋山。不棄遺簪舊，寧辭落帽還。仍聞西上客，咫尺謁天顏。
入市雖求利，憐君意獨真。劚將寒澗樹，賣與翠樓人。瘦葉幾經雪，淡花應少春。長安重桃李，徒染六街塵。
自憐心計拙，欲語更悲辛。世亂僮欺主，年衰鬼弄人。鏡中顏欲老，江上業長貧。不是劉公樂，何由變此身。
洪慈均動植，至德俯深玄。出豫從初地，登高適梵天。白雲飛禦藻，慧日暖皇編。別有秋原藿，長傾雨露緣。
斷崖如削瓜，嵐光破崖綠。天河從中來，白雲漲川谷。玉案赤文字，世眼不可讀。攝身凌青霄，松風拂我足。
浮生猶役役，未得便尋真。白日如無路，青山豈有人。煙收遙岫小，雨過晚川新。倚杖何凝望，中宵夢往頻。
日落濁水中，夜光誰能分。高懷無近趣，清抱多遠聞。欲識丈夫志，心藏孤岳雲。長安風塵別，咫尺不見君。
恨與前歡隔，愁因此會同。跡高蕓閣吏，名散雪樓翁。城閉三秋雨，帆飛一夜風。酒醒鱸鱠美，應在竟陵東。
去國渡關河，蟬鳴古樹多。平原正超忽，行子復蹉跎。去事不可想，舊遊難再過。何當嵩岳下，相見在煙蘿。
開筵枕德水，輟棹艤仙舟。貝闕桃花浪，龍門竹箭流。當歌淒別曲，對酒泣離憂。還望青門外，空見白雲浮。
解印東歸去，人情此際多。名高五七字，道勝兩重科。宿館明寒燒，吟船兀夜波。家山春更好，越鳥在庭柯。
寓思本多傷，逢春恨更長。露沾湘竹淚，花墮越梅妝。睡怯交加夢，閒傾瀲灧觴。後庭人不到，斜月上松篁。
瑞雪初盈尺，寒宵始半更。列筵邀酒伴，刻燭限詩成。香炭金爐暖，嬌弦玉指清。醉來方欲臥，不覺曉鷄鳴。
持頤望平綠，萬景集所思。南塘遇新雨，百草生容姿。幽鳥不相識，美人如何期。徒然委搖蕩，惆悵春風時。
東郊未解圍，忠義似君稀。誤落胡塵裡，能持漢節歸。捲簾山對酒，上馬雪沾衣。卻向嫖姚幕，翩翩去若飛。
蕭颯聞風葉，驚時不自堪。宦名中夜切，人事長年諳。古畫僧留與，新知客遇談。鄉心隨去雁，一一到江南。
合殿恩中絶，交河使漸稀。肝腸辭玉輦，形影向金微。漢地草應綠，胡庭沙正飛。願逐三秋雁，年年一度歸。
單醪敢獻酢，曲沼荷經過。泛覽親魚鳥，夤緣涉芰荷。劇談增惠愛，美景借清和。明日汀洲草，依依奈別何。
直事披三省，重關閉七門。廣庭憐雪淨，深屋喜爐溫。月幌花虛馥，風窗竹暗喧。東山白雲意，茲夕寄琴尊。
諫頻甘得罪，一騎入南深。若順吾皇意，即無臣子心。織花蠻市布，搗月象州砧。蒙雪知何日，憑樓望北吟。
大士生兜率，空池滿白蓮。秋風明月下，齋日影堂前。色後群芳拆，香殊百和燃。誰知不染性，一片好心田。
天涯長戀親，闕下獨傷春。擬住還求己，須歸不為身。臨岐仍犯雪，掛席始離塵。共泣東風別，同為滄海人。
東南歸思切，把酒且留連。再會知何處，相看共黯然。猿啼梨嶺路，月白建溪船。莫戀家鄉住，酬身在少年。
遙思寒食後，野老林下醉。月照一山明，風吹百花氣。飛泉與萬籟，彷彿疑簫吹。不待曙華分，已應喧鳥至。
薝卜氣雍雍，門深聖澤重。七絲奔小蟹，五字逼雕龍。藥轉紅金鼎，茶開紫閣封。圭峰爭去得，卿相日憧憧。
中路行僧謁，郵亭話海濤。劍搖林狖落，旗閃岳禽高。苔長空州獄，花開夢省曹。濮陽流政化，一半布風騷。
西笑道何光，新朝舊桂堂。春官如白傅，內試似文皇。變化龍三十，升騰鳳一行。還家幾多興，滿袖月中香。
初醖一缸開，新知萬里來。披雲同落寞，步月共裴回。夜久孤琴思，風長旅雁哀。非君有秘術，誰照不然灰。
岸雨過城頭，黃鸝上戍樓。塞花飄客淚，邊柳掛鄉愁。白髮悲明鏡，青春換敝裘。君從萬里使，聞已到瓜州。
帆濕去悠悠，停橈宿渡頭。亂煙迷野岸，獨鳥出中流。篷雨延鄉夢，江風阻暮秋。儻無身外事，甘老向扁舟。
江平蘆荻齊，五兩貼檣低。繞郭覆晴雪，滿船聞曙鷄。鱣魴宜入貢，橘柚亦成蹊。還似海沂日，風清無鼓鼙。
笑語歡今夕，煙霞愴昔游。清羸還對月，遲暮更逢秋。勝理方自得，浮名不在求。終當制初服，相與臥林丘。
名山知不遠，長憶寺門松。昨晚登樓見，前年過夏峰。雨余雲腳樹，風外日西鐘。莫更來東岸，紅塵沒馬蹤。
獨下黃盤路，多虞部落連。雲晴仍著地，樹古自參天。亂鳥飛人上，驚麋起馬前。行行無郡邑，唯見虎狼煙。
多雨南宮夜，仙郎寓直時。漏長丹鳳闕，秋冷白雲司。螢影侵階亂，鴻聲出苑遲。蕭條人吏散，小謝有新詩。
秋色滿葭菼，離人西復東。幾年方暫見，一笑又難同。地勢蕭陵歇，江聲禹廟空。如何暮灘上，千里逐征鴻。
異代有巢許，方知嚴子情。舊交雖建國，高臥不求榮。溪鳥寒來浴，汀蘭暖重生。何顏吟過此，辛苦得浮名。
二雅兼二密，愔愔只自怡。臘高雲屐朽，貌古畫師疑。塹蟻緣金錫，壚煙惹雪眉。仍聞有新作，只是寄相思。
釣艇同琴酒，良宵背水濱。風波不起處，星月盡隨身。浦迥湘煙捲，林香岳氣春。誰知此中興，寧羡五湖人。
屏居負山郭，歲暮驚離索。野迥樵唱來，庭空燒燼落。世紛因事遠，心賞隨年薄。默默諒何為，徒成今與昨。
夫子方寸裡，秋天澄霽江。關西望第一，郡內政無雙。狹室下珠箔，連宵傾玉缸。平明猶未醉，斜月隱書窗。
離別江南北，汀洲葉再黃。路遙雲共水，砧迥月如霜。歲儉依仁政，年衰憶故鄉。佇看宣室召，漢法倚張綱。
獨上上方上，立高聊稱心。氣沖雲易黑，影落縣多陰。有雲草不死，無風松自吟。會當求大藥，他日復追尋。
信步上鳥道，不知身忽高。近空無世界，當楚見波濤。頂峭松多瘦，崖懸石盡牢。獼猴呼獨散，隔水向人號。
隴底悲笳引，隴頭鳴北風。一輪霜月落，萬里塞天空。戍卒淚應盡，胡兒哭未終。爭教班定遠，不念玉關中。
薄暮曲江頭，仁祠暫可留。山形無隱霽，野色遍呈秋。荷覆香泉密，藤緣寶樹幽。平生厭塵事，過此忽悠悠。
欲愴峨嵋別，中宵寢不能。聽殘池上雨，吟盡枕前燈。失計方期隱，修心未到僧。雲門一萬里，應笑又擔簦。
朔雪寒斷指，朔風勁裂冰。胡中射鵰者，此日猶不能。翩翩羽林兒，錦臂飛蒼鷹。揮鞭決白馬，走出黃河凌。
江風木落天，遊子感流年。萬里波連蜀，三更雨到船。夢殘燈影外，愁積葦叢邊。不及樵漁客，全家住島田。
高情日日閒，多宴雪樓間。灑檻江干雨，當筵天際山。帶帆分浪色，駐樂話朝班。豈料覊浮者，樽前得解顏。
群玉開雙槿，丹榮對絳紗。含煙疑出火，隔雨怪舒霞。向晚爭辭蕊，迎朝鬥發花。非關後桃李，為欲繼年華。
芳藍滋匹帛，人力半天經。浸潤加新氣，光輝勝本清。還同冰出水，不共草為螢。翻覆衣襟上，偏知造化靈。
秋是憶山日，禪窗露灑余。幾懸華頂夢，應寄沃洲書。風月資吟筆，杉篁籠靜居。滿城誰不重，見著紫衣初。
愛酒時稱僻，高情自不凡。向人方白眼，違俗有青岩。雲際開三徑，煙中掛一帆。相期同歲晚，閒興與松杉。
夫子欻通貴，雲泥相望懸。白頭無藉在，朱紱有哀憐。書記赴三捷，公車留二年。欲浮江海去，此別意蒼然。
三年期上國，萬里自東溟。曲蓋遵長道，油幢憩短亭。楚雲山隱隱，淮雨草青青。康樂多新興，題詩紀所經。
歲豐仍節儉，時泰更銷兵。聖念長如此，何憂不太平。湛露浮堯酒，熏風起舜歌。願同堯舜意，所樂在人和。
尋危兼採藥，渡水又登山。獨與高僧去，逍遙落日間。漸看閭裡遠，自覺性情閒。迴首知音在，因令悵望還。
玉醴浮金菊，雲亭敞玳筵。晴山低畫浦，斜雁遠書天。謝胱離都日，殷公出守年。不知瑤水宴，誰和白雲篇。
閒來竹亭賞，賞極蕊珠宮。葉已盡余翠，花才半展紅。媚欺桃李色，香奪綺羅風。每到春殘日，芳華處處同。
獨倚秋光岸，風漪學簟文。玄堪教鳳集，書好換鵝群。葉墮平台月，香消古徑雲。強歌非白紵，聊以送余醺。
北風吹別思，杳杳度雲山。滿望是歸處，一生猶未閒。知音方見譽，浮宦久相關。空有心如月，同居千里還。
慣作雲林客，因成懶漫人。吏欺從政拙，妻笑理家貧。李郭應時望，王楊入幕頻。從容丞相閣，知憶故園春。
百病煎衰朽，棲遲戰國中。思量青壁寺，行坐赤松風。道寄虛無合，書傳往複空。可憐禪月子，香火國門東。
意態天生異，轉看看轉新。百花休放艷，三月始為春。蝶死難離檻，鶯狂不避人。其如豪貴地，清醒復何因。
江邊離別心，言罷各沾襟。以我去帆遠，知君離恨深。雲開孤鳥出，浪起白鷗沈。更作來年約，陽台許伴尋。
出郭見落日，別君臨古津。遠程無野寺，宿處問何人。原色不分路，錫聲遙隔塵。山陰到家節，猶及蕙蘭春。
小門開板閣，終日是逢迎。語笑人同坐，修持意別行。水花秋始發，風竹夏長清。一恨淒惶久，憐師記姓名。
從誰得法印，不離上方傳。夕磬城霜下，寒房竹月圓。煙殘衰木畔，客住積雲邊。未隱滄洲去，時來于此禪。
聞君動征棹，犯夜故來尋。強置一尊酒，重款百年心。燈白霜氣冷，室虛松韻深。南陽三顧地，幸偶價千金。
風吹殘柳絲，孤客欲歸時。掩抑楚弦絶，離披湘葉衰。前軍猶轉戰，故國杳難期。北望雁門雪，空吟平子詩。
東野子何之，詩人始見詩。清刳霜雪髓，吟動鬼神司。舉世言多媚，無人師此師。因知吾道後，冷淡亦如斯。
原生何淡漠，觀妙自怡性。蓬戶常晏如，絃歌樂天命。無財方是貧，有道固非病。木賜欽高風，退慚車馬盛。
獻捷靈州倅，歸時寵拜新。論邊多稱旨，許國誓亡身。馬渴黃河凍，雁回青塚春。到蕃唯促戰，應不肯和親。
一身從遠使，萬里向安西。漢月垂鄉淚，胡沙費馬蹄。尋河愁地盡，過磧覺天低。送子軍中飲，家書醉裡題。
高台暫俯臨，飛翼聳輕音。浮光隨日度，漾影逐波深。回瞰周平野，開懷暢遠襟。獨此三休上，還傷千歲心。
國為休徵選，輿因仲舉題。山川襄野隔，朋酒灞亭暌。零雨征軒騖，秋風別驥嘶。驪歌一曲罷，愁望正淒淒。
秋氣日騷騷，星星雙鬢毛。涼天吟自遠，清夜夢還高。林下期同去，人間共是勞。頭巾何所直，且漉瓮頭糟。
皎皎復皎皎，逢時即為好。高秋亦有花，不及當春草。班姬入後宮，飛燕舞東風。青娥中夜起，長嘆月明裡。
忍歷通莊出，東風舞酒旗。百花無看處，三月到殘時。游塞聞兵起，還吳值歲饑。定唯荒寺裡，坐與噪蟬期。
聚散竟無形，迴腸百結成。古今銷不得，離別覺潛生。降虜將軍思，窮秋遠客情。何人更憔悴，落第泣秦京。
寶塔過千仞，登臨盡四維。毫端分馬頰，墨點辨蛾眉。地迥風彌緊，天長日久遲。因高欲有賦，遠意慘生悲。
子真河朔尉，邑裡帶清漳。春草迎袍色，晴花拂綬香。青山入官舍，黃鳥度宮牆。若到銅台上，應憐魏寢荒。
搖落巫山暮，寒江東北流。煙塵多戰鼓，風浪少行舟。鵝費羲之墨，貂餘季子裘。長懷報明主，臥病復高秋。
遠思極何處，南樓煙水長。秋風過鴻雁，遊子在瀟湘。海面雲生白，天涯墮晚光。徘徊古堤上，曾此贈垂楊。
幸喜陪騶馭，頻來向此宵。硯磨清澗石，廚爨白雲樵。竹外村煙細，燈中禁漏遙。衣冠與文理，靜語對前朝。
省學為詩日，宵吟每達晨。十年期是夢，一事未成身。枉別山中客，殊非世上人。今來已如此，須得桂榮新。
五載客蜀郡，一年居梓州。如何關塞阻，轉作瀟湘游。世事已黃髮，殘生隨白鷗。安危大臣在，不必淚長流。
昨迎今復送，來晚去逡巡。芳盡空繁樹，愁多獨病身。靜思傾酒懶，閒望上樓頻。為向春風道，明年早報春。
天涯兵火後，風景畏臨門。骨肉到時節，團圓因夢魂。池塘營水眼，嶺嶠結花根。耳縱聽歌吹，中心不可論。
華頂危臨海，丹霞裡石橋。曾從國清寺，上看月明潮。好鳥親香火，狂泉噴泬寥。欲歸師智者，頭白路迢迢。
高人亦未閒，來往楚雲間。劍在心應壯，書窮鬢已斑。落帆秋水寺，驅馬夕陽山。明日南昌尉，空齋又掩關。
隨緣駐瓶錫，心已悟無生。默坐煙霞散，閒觀水月明。竹深風倍冷，堂迥磬偏清。願作傳燈者，忘言學淨名。
如何贈琴日，已是絶弦時。無復雙金報，空餘掛劍悲。寶匣從此閒，朱弦誰復調。只應隨玉樹，同向土中銷。
白景歸西山，碧華上迢迢。今古何處盡，千歲隨風飄。海沙變成石，魚沫吹秦橋。空光遠流浪，銅柱從年消。
上徹煉丹峰，求玄意未窮。古壇青草合，往事白雲空。仙境日月外，帝鄉煙霧中。人間足煩暑，欲去戀松風。
終被春闈屈，低回至白頭。寄家僧許岳，釣浦雨移洲。戰士曾憐善，豪門不信愁。王孫草還綠，何處擬覊游。
何事長門閉，珠簾只自垂。月移深殿早，春向後宮遲。蕙草生閒地，梨花發舊枝。芳菲自恩幸，看卻被風吹。
古樹枝柯少，枯來複幾春。露根堪繫馬，空腹定藏人。蠹節莓苔老，燒痕霹靂新。若當江浦上，行客祭為神。
谷口來相訪，空齋不見君。澗花然暮雨，潭樹暖春雲。門徑稀人跡，檐峰下鹿群。衣裳與枕席，山靄碧氛氳。
久為簪組累，幸此南夷謫。閒依農圃鄰，偶似山林客。曉耕翻露草，夜榜響溪石。來往不逢人，長歌楚天碧。
久作涔陽令，丹墀忽再還。淒涼辭澤國，離亂到鄉山。北固灘聲滿，南徐草色閒。知心從此別，相憶鬢毛斑。
游童蘇合彈，倡女蒲葵扇。初日映城時，相思忽相見。褰裳蹋路草，理鬢回花面。薄暮不同歸，留情此芳甸。
聞道衡陽外，由來雁不飛。送君從此去，書信定應稀。雲海南溟遠，煙波北渚微。勉哉孫楚吏，彩服正光輝。
瑤台煙霧外，一去不回心。清海蓬壺遠，秋風碧落深。墮翎留片雪，雅操入孤琴。豈是籠中物，雲蘿莫更尋。
禁園紆睿覽，仙棹葉宸遊。洛北風花樹，江南彩畫舟。榮生蘭蕙草，春入鳳凰樓。興盡離宮暮，煙光起夕流。
到曉不成夢，思量堪白頭。多無百年命，長有萬般愁。世路應難盡，營生卒未休。莫言名與利，名利是身仇。
握手雲棲路，潸然恨幾重。誰知綠林盜，長占彩霞峰。心死池塘草，聲悲石徑松。無因芳杜月，琴酒更相逢。
時同事弗同，窮節厲陰風。我役流沙外，君朝紫禁中。從容非所羡，辛苦竟何功。但示酬恩路，浮生任轉蓬。
誰知閒退跡，門徑入寒汀。靜倚雲僧杖，孤看野燒星。墨沾吟石黑，苔染釣船青。相對唯溪寺，初宵聞唸經。
拄杖欲似乃，播笏還似及。逆風蕩雨行，面干頂額濕。著衣床上坐，肚緩脊皮急。城門爾許高，故自匍匐入。
南浮滄海上，萬里到吳台。久別長相憶，孤舟何處來。春風催客醉，江月向人開。羡爾無覊束，沙鷗獨不猜。
守道得途遲，中兼遇亂離。剛腸成繞指，玄發轉垂絲。客路少安處，病床無穩時。弟兄消息絶，獨斂問隅眉。
孤賤易蹉跎，其如酷似何。衰榮同族少，生長外家多。別國桑榆在，沾衣血淚和。應憐失行雁，霜霰寄煙波。
西園果初熟，上客心逾愜。凝粉乍辭枝，飄紅仍帶葉。幽姿寫瓊實，殷彩呈妝頰。持此贈佳期，清芬羅袖裛。
與道共浮沈，人間歲月深。是非園吏夢，憂喜塞翁心。細草誰開徑，芳條自結陰。由來居物外，無事可抽簪。
怡神時高吟，快意乍四顧。村深啼愁鵑，浪霽醒睡鷺。書疲行終朝，罩困臥至暮。吁嗟當今交，暫貴便異路。
浮舟壓芳草，容裔逐江春。遠避看書吏，行當入幕賓。夜潮沖老樹，曉雨破輕蘋。鴛鷺多傷別，欒家德在人。
淨境重陽節，仙遊萬乘來。插萸登鷲嶺，把菊坐蜂台。十地祥雲合，三天瑞景開。秋風詞更遠，竊抃樂康哉。
江南冰不閉，山澤氣潛通。臘月聞山鳥，寒崖見蟄熊。柳林春半合，荻筍亂無叢。迴首金陵岸，依依向北風。
何事鞠侯名，先封在四明。但為連臂飲，不作斷腸聲。野蔓垂纓細，寒泉佩玉清。滿林遊宦子，誰為作君卿。
舊隱無何別，歸來始更悲。難尋白道士，不見惠禪師。草徑蟲鳴急，沙渠水下遲。卻將波浪眼，清曉對紅梨。
游吳還入越，來往任風波。復送王孫去，其如春草何。岸明殘雪在，潮滿夕陽多。季子楊柳廟，停舟試一過。
官閒幕府下，聊以任縱誕。文學魯仲尼，高標嵇中散。出門時雨潤，對酒春風暖。感激知己恩，別離魂欲斷。
身世兩相惜，秋雲每獨興。難將塵界事，話向雪山僧。力善知誰許，歸耕又未能。此懷平不得，挑盡草堂燈。
性拙偶從宦，心閒多掩扉。雖看北堂草，不望舊山薇。花月霽來好，雲泉堪夢歸。如何建章漏，催著早朝衣。
藜杖山中出，吟詩對范家。相知從海嶠，寄食向京華。名宦成何報，清眸未縱賒。臨邛夢來往，雨雪滿褒斜。
極浦收殘雨，高城駐落暉。山明虹半出，松暗鶴雙歸。將吏隨衙散，文書入務稀。閒吟倚新竹，筠粉污朱衣。
浸潤成宮蠱，蒼黃弄父兵。人情疑始變，天性感還生。宇縣猶能洽，閨門詎不平。空令千載後，淒愴望思名。
東風何時至，已綠湖上山。湖上春已早，田家日不閒。溝塍流水處，耒耜平蕪間。薄暮飯牛罷，歸來還閉關。
暫別青藍寺，今來發欲斑。獨眠孤燭下，風雨在前山。壞宅終須去，空門不易還。支公有方便，一願啟玄關。
芿草不停獸，因師山更靈。村林朝乞食，風雨夜開扃。井味兼松粉，雲根着淨瓶。塵勞如醉夢，對此暫能醒。
草色綠溪晚，梅香生縠文。雲天斂余霽，水木籠微曛。垂釣坐方嶼，幽禽時一聞。何當五柳下，酌醴吟庭筠。
空庭夜未央，點點度西牆。抱影何微細，乘時忽發揚。不思因腐草，便擬倚孤光。若道能通照，車公業肯長。
野寺看紅葉，縣城聞搗衣。自憐痴病苦，猶共賞心違。高閣正臨夜，前山應落暉。離情在煙鳥，遙入故關飛。
結得隨緣伴，蟬鳴方出關。新經譯舊寺，故國與誰還。齋為無鐘早，心因罷講閒。東南數千里，何處不逢山。
來暮亦何愁，金貂在鷁舟。旆隨寒浪動，帆帶夕陽收。布令滕王閣，裁詩郢客樓。即應歸鳳沼，中外贊天休。
石狀雖如幘，山形可類鷄。向風疑欲鬥，帶雨似聞啼。蔓織青籠合，松長翠羽低。不鳴非有意，為怕客奔齊。
閒齋病初起，心緒復悠悠。開篋群書蠹，聽蟬滿樹秋。詩魔還漸動，藥債未能酬。為憶前山色，扶持上小樓。
掩關苔滿地，終日坐騰騰。暑氣冷衣葛，暮雲催燭燈。寂寥知得趣，疏懶似無能。還憶舊遊否，何年別杜陵。
兄寒弟亦饑，力學少閒時。何路免為客，無門賣得詩。幾人攜酒送，獨我入山遲。少小同居止，今朝始別離。
師在白雲鄉，名登善法堂。十方傳句偈，八部會壇場。飛錫無定所，寶書留舊房。唯應銜果雁，相送至衡陽。
氣象四時清，無人畫得成。眾山寒疊翠，兩派綠分聲。坐月何曾夜，聽松不似晴。混元融結後，便有此溪名。
摻袂向春風，何時約再逢。若教相見密，肯恨別離重。芳草漁家路，殘陽水寺鐘。落帆當此處，吟興不應慵。
孤雁暮飛急，蕭蕭天地秋。關河正黃葉，消息斷青樓。湘渚煙波遠，驪山風雨愁。此時萬里道，魂夢繞滄洲。
巧綉雙飛鳳，朝朝伴下帷。春花那見照，暮色已頻欺。欲卷思君處，將啼裛淚時。何年征戍客，傳語報佳期。
拔劍繞殘樽，歌終便出門。西風滿天雪，何處報人恩。勇死尋常事，輕讎不足論。翻嫌易水上，細碎動離魂。
江南寒食早，二月杜鵑鳴。日暖山初綠，春寒雨欲晴。浴蠶當社日，改火待清明。更喜瓜田好，令人憶邵平。
時稱謝康樂，別事漢平津。衰柳寒關道，高車左掖臣。背河見北雁，到洛問東人。憶昔游金谷，相看華髮新。
早被嬋娟誤，欲妝臨鏡慵。承恩不在貌，教妾若為容。風暖鳥聲碎，日高花影重。年年越溪女，相憶采芙蓉。
江濤萬古峽，肺氣久衰翁。不寐防巴虎，全生狎楚童。衣裳垂素髮，門巷落丹楓。常怪商山老，兼存翊贊功。
孟子有良策，惜哉今已而。徒將心體國，不識道消時。折檻未為切，沈湘何足悲。蒼蒼無問處，煙雨遍江蘺。
聖後經綸遠，謀臣計畫多。受降追漢策，築館許戎和。俗化烏孫壘，春生積石河。六龍今出餞，雙鶴願為歌。
黃河岸柳衰，城下度流澌。年長從公懶，天寒入府遲。家山望幾遍，魏闕赴何時。懷古心誰識，應多謁舜祠。
石鯨分玉溜，劫燼隱平沙。柳影冰無葉，梅心凍有花。寒野凝朝霧，霜天散夕霞。歡情猶未極，落景遽西斜。
奉使羌池靜，臨戎汴水安。衝天鵬翅闊，報國劍鋩寒。曉日驅征騎，春風詠采蘭。誰言臣子道，忠孝兩全難。
我惜今宵促，君愁玉漏頻。豈知新歲酒，猶作異鄉身。雪向寅前凍，花從子後春。到明追此會，俱是隔年人。
誰見少年心，低摧向苦吟。後須離影響，得必洞精深。道院春苔徑，僧樓夏竹林。天如愛才子，何慮未知音。
昔在九江上，遙望九華峰。天河掛綠水，秀出九芙蓉。我欲一揮手，誰人可相從。君為東道主，于此臥雲松。
舊日相知盡，深居獨一身。閉門空有雪，看竹永無人。每許前山隱，曾憐陋巷貧。題詩今尚在，暫為拂流塵。
鉛鈍謝貞器，時秀猥見稱。豈如白玉仙，方與紫霞升。清詩舞艷雪，孤抱瑩玄冰。一枝非所貴，懷書思武陵。
灘惡黃牛吼，城孤白帝秋。水寒巴字急，歌迥竹枝愁。樹暗荊王館，雲昏蜀客舟。瑤姬不可見，行雨在高丘。
自得山公許，休耕海上田。慚看長史傳，欲棄釣魚船。窮巷殷憂日，蕪城雨雪天。此時瞻相府，心事比旌懸。
莫莫復莫莫，絲蘿緣澗壑。散木無斧斤，纖莖得依託。枝低浴鳥歇，根靜懸泉落。不慮見春遲，空傷致身錯。
亂峰連疊嶂，千里綠峨峨。蜀國路如此，遊人車亦過。遠煙當驛斂，驟雨逐風多。獨憶紫芝叟，臨風歌舊歌。
手接汨羅水，天心知所存。固教工部死，來伴大夫魂。流落同千古，風騷共一源。消凝傷往事，斜日隱頽垣。
聞說湘川路，年年苦雨多。猿啼巫峽雨，月照洞庭波。窮海人還去，孤城雁共過。青山不可極，來往自蹉跎。
出郭喜見山，東行亦未遠。夕陽帶歸路，靄靄秋稼晚。樵者乘霽歸，野夫及星飯。請謝朱輪客，垂竿不復返。
亭北敞靈溪，林梢與檻齊。野雲來影遠，沙鳥去行低。晚渡明村火，晴山響郡鼙。思鄉值搖落，賴不有猿啼。
九日明朝是，相要舊俗非。老翁難早出，賢客幸知歸。舊采黃花剩，新梳白髮微。漫看年少樂，忍淚已沾衣。
角角類關關，春晴錦羽干。文呈五色異，瑞入九苞難。暮宿紅蘭暖，朝飛綠野寒。山梁從行者，錯解仲尼嘆。
慷慨視別劍，淒清泛離琴。前程楚塞斷，此恨洞庭深。文字已久廢，循良非所任。期君碧雲上，千里一揚音。
杏林微雨霽，灼灼滿瑤華。左掖期先至，中園景未斜。含毫歌白雪，藉草醉流霞。獨限金閨籍，支頤啜茗花。
永日奏文時，東風搖蕩夕。浩然思樂事，翻覆餞征客。淮水春流清，楚山暮雲白。勿言行路遠，所貴專城伯。
高關閒獨望，望久轉愁人。紫塞唯多雪，胡山不盡春。河遙分斷野，樹亂起飛塵。時見東來騎，心知近別秦。
飲酒俱未醉，一言聊贈君。功曹善為政，明主還應聞。夜宿劍門月，朝行巴水雲。江城菊花發，滿道香氛氳。
高龕險欲摧，百尺洞門開。白日仙何在，清風客暫來。臨崖松直上，避石水低回。賈掾曾空去，題詩豈易哉。
花飛惜不得，年長更堪悲。春盡有歸日，老來無去時。風前千片雪，鏡裡數莖絲。腸斷青山暮，獨攀楊柳枝。
未會春風意，開君又落君。一年今爛漫，幾日便繽紛。別艷那堪賞，餘香不忍聞。尊前恨無語，應解作朝雲。
翦妾身上巾，贈郎傷妾神。郎車不暫停，妾貌寧長春。春天無停雪，滄海無停津。遣妾空床夢，夜夜隨車輪。
世人無正心，蟲網匣中琴。何以經時廢，非為娛耳音。獨令高韻在，誰感隙塵深。應是南風曲，聲聲不合今。
春情不可狀，艷艷令人醉。暮水綠楊愁，深窗落花思。吳宮新暖日，海燕雙飛至。秋思逐煙光，空濛滿天地。
復道朝延火，嚴城夜漲塵。驊騮思故第，鸚鵡失佳人。禁漏虛傳點，妖星不振辰。何當回萬乘，重睹玉京春。
府中自清遠，六月高梧間。寥亮泛雅瑟，逍遙扣玄關。嶺雲與人靜，庭鶴隨公閒。動息諒兼遂，茲情即東山。
聞君陌上來，歌管沸相催。孤月連明照，千燈合暗開。寶裝遊騎出，香繞看車回。獨有歸閒意，春庭伴落梅。
銅章美少年，小邑在南天。版籍多遷客，封疆接洞田。靜江鳴野鼓，發纜帶村煙。卻笑陶元亮，何須憶醉眠。
君有百煉刃，堪斷七重犀。誰開太阿匣，持割武城鷄。竟與尚書佩，遙應天子提。何時遇操宰，當使玉如泥。
捧日整朝簪，千官一片心。班趨黃道急，殿接紫宸深。威鳳回香扆，新鶯囀上林。小松含瑞露，春翠易成陰。
浮世今何事，空門此諦真。死生俱是夢，哀樂詎關身。遠草光連水，春篁色離塵。當從庾中庶，詩客更何人。
格外綴清詩，詩名獨得知。閒居公道日，醉臥牡丹時。海鳥和濤望，山僧帶雪期。仍聞稱處士，聖主肯相違。
霜打汀島赤，孤煙生池塘。清吟倚大樹，瑤草何馨香。久別青雲士，常思白石房。誰能共歸去，流水似鳴璫。
淮海妖氛滅，乾坤嘉氣通。班師郊社內，操袂凱歌中。廟算無遺策，天兵不戰功。小臣同鳥獸，率舞向皇風。
敬亭山色古，廟與寺松連。住此修行過，春風四十年。鼎嘗天柱茗，詩硾剡溪箋。冥目應思著，終南北闕前。
上月重陽滿，中天萬乘來。萸依佩裡發，菊向酒邊開。聖澤煙雲動，宸文象緯回。小臣無以答，願奉億千杯。
秀才何翩翩，王許回也賢。暫別廬江守，將游京兆天。秋山宜落日，秀水出寒煙。欲折一枝桂，還來雁沼前。
每嘆經年別，人生有幾年。關河長問道，風雨獨隨緣。寓蝶成莊夢，懷人識禰賢。徽猷不及此，空愧白華篇。
簟涼襟袖清，月沒尚殘星。山果落秋院，水花開曉庭。疏藤風裊裊，圓桂露冥冥。正憶江南寺，岩齋聞誦經。
懶作住山人，貧家日賃身。書多筆漸重，睡少枕長新。野客狂無過，詩仙瘦始真。秋風千里去，誰與我相親。
秋興因危堞，歸心過遠山。風霜征雁早，江海旅人還。驛樹寒仍密，漁舟晚更閒。仲宣何所賦，只欲滯柴關。
章句積微功，星霜二十空。僻應如我少，吟喜得君同。月上僧歸後，詩成客夢中。更聞棲鶴警，清露滴青松。
日日冒煙塵，忽忽禁火辰。塞榆關水濕，邊草賊回春。歲月傷風邁，瘡痍念苦辛。沙中看白骨，腸斷故鄉人。
蕭條對秋色，相憶在雲泉。木落病身起，潮平歸思懸。涼鐘山頂寺，暝火渡頭船。此地非吾土，淹留又一年。
聖代無為化，郎中似散仙。晚眠隨客醉，夜坐學僧禪。酒用林花釀，茶將野水煎。人生知此味，獨恨少因緣。
六月鵬盡化，鴻飛獨冥冥。秋烽家不定，險路客頻經。牛渚何時到，漁船幾處停。遙知詠史夜，謝守月中聽。
幾載阻兵荒，一名終不忘。還衝猛風雪，如畫冷朝陽。句好慵將出，囊空卻不忙。明年公道日，去去必穿楊。
人事有代謝，往來成古今。江山留勝跡，我輩復登臨。水落魚梁淺，天寒夢澤深。羊公碑字在，讀罷淚沾襟。
清湘弔屈原，垂淚擷蘋蘩。謗起乘軒鶴，機沉在檻猿。乾坤三事貴，華夏一夫冤。寧有唐虞世，心知不為言。
風月清江夜，山水白雲朝。萬里同為客，三秋契不凋。戲鳧分斷岸，歸騎別高標。一去仙橋道，還望錦城遙。
昔去候溫涼，秋山滿楚鄉。今來從闢命，春物遍涔陽。岳石掛海雪，野楓堆渚檣。若尋吾祖宅，寂寞在瀟湘。
高眠岩野間，至藝敵應難。詩苦無多首，藥靈惟一丸。引泉魚落釜，攀果露沾冠。已得嵇康趣，逢迎事每闌。
終日路岐旁，前程亦可量。未能慚面黑，只是恨頭方。雅旨逾千里，高文近兩行。君知不識字，第一莫形相。
鴻災起無朕，有見非前知。蟻入不足恤，柱傾何可追。良工操斤斧，沉吟方在斯。殫材事朽廢，曷若新宏規。
家吳聞入蜀，道路頗乖離。一第何多難，都城可少知。江山非久適，命數未終奇。況又將冤抱，經春杜魄隨。
鈎楯跨通衢，喧閙當九市。金罍瀲灧後，玉斝紛綸起。舞蝶傍應酣，啼鶯聞亦醉。野客莫登臨，相讎多失意。
他鄉復行役，駐馬別孤墳。近淚無乾土，低空有斷雲。對棋陪謝傅，把劍覓徐君。唯見林花落，鶯啼送客聞。
躡險入高空，初疑勢不窮。又緣千嶂盡，還共七盤同。下辨東流水，平隨北去鴻。天然無此道，應免患窮通。
高門引冠蓋，下客抱支離。綺席珍羞滿，文場翰藻摛。蓂華雕上月，柳色藹春池。日斜歸戚裡，連騎勒金覊。
魑魅曾為伍，蓬萊近拜郎。臣心瞻北闕，家事在南荒。莎草山城小，毛洲海驛長。玄成知必大，寧是泛滄浪。
捲簾聊舉目，露濕草綿芊。古岫藏雲毳，空庭織碎煙。水紋愁不起，風綫重難牽。盡日扶犁叟，往來江樹前。
卜洛成周地，浮杯上巳筵。鬥雞寒食下，走馬射堂前。垂柳金堤合，平沙翠幕連。不知王逸少，何處會群賢。
未住青雲室，中秋獨往年。上方嵩若寺，下視雨和煙。祖豈無言去，心因斷臂傳。不知能已後，更有幾燈然。
叢叢寒水邊，曾折打魚船。忽與亭台近，翻嫌島嶼偏。花明無月夜，聲急正秋天。遙憶巴陵渡，殘陽一望煙。
心法雲無住，流沙歸復來。錫隨山鳥動，經附海船回。洗足柳遮寺，坐禪花委苔。惟將一童子，又欲過天台。
道同無宿約，三伏自從容。窗豁山侵座，扇搖風下松。客吟多繞竹，僧飯只憑鐘。向晚分歸路，莓苔行跡重。
所思勞日夕，惆悵去西東。禪客知何在，春山到處同。獨行殘雪裡，相見白雲中。請近東林寺，窮年事遠公。
倚棹聽鄰笛，沾衣認酒壚。自緣悲巨室，誰復為窮途。樹解將軍夢，城遺御史烏。直應齊始了，傾酌向寒蕪。
豈易及歸榮，辛勤致此名。登車思往事，迴首勉諸生。路繞山光曉，帆通海氣清。秋期卻閒坐，林下聽江聲。
晚英值窮節，綠潤含朱光。以茲正陽色，窈窕凌清霜。遠物世所重，旅人心獨傷。回暉眺林際，摵摵無遺芳。
春暉開紫苑，淑景媚蘭場。映庭含淺色，凝露泫浮光。日麗參差影，風傳輕重香。會須君子折，佩裡作芬芳。
鷄報已判春，中年抱疾身。曉催庭火暗，風帶寺幡新。多慮無成事，空休是吉人。梅花浮壽酒，莫笑又移巡。
度歲不相見，嚴冬始出關。孤煙寒色樹，高雪夕陽山。瀑布寺應到，牡丹房甚閒。南朝遺蹟在，此去幾時還。
自小即南北，未如今日離。封疆初盡處，人使卻回時。開口有所忌，此心無以為。行行復垂淚，不稱是男兒。
輟棹青楓浦，雙楓舊已摧。自驚衰謝力，不道棟樑材。浪足浮紗帽，皮須截錦苔。江邊地有主，暫借上天回。
豈得戀樵漁，全家湖畔居。遠無潮客信，閒寄岳僧書。野白梅繁後，山明雨散初。逍遙向雲水，莫與宦情疏。
氣逸何人識，才高舉世疑。禰生狂善賦，陶令醉能詩。碧水鱸魚思，青山鵩鳥悲。至今孤塚在，荊棘楚江湄。
日暖自蕭條，花悲北郭騷。榆穿萊子眼，柳斷舞兒腰。上幕迎神燕，飛絲送百勞。胡琴今日恨，急語向檀槽。
枉為鄉裡舉，射鵠藝渾疏。歸路羞人問，春城賃舍居。閉門辭雜客，開篋讀生書。以此投知己，還因勝自余。
履艮包群望，居中冠百靈。萬方資廣運，庶品荷財成。神功諒匪測，盛德實難名。藻奠申誠敬，恭祀表惟馨。
月宇臨丹地，雲窗網碧紗。禦筵陳桂醑，天酒酌榴花。水向浮橋直，城連禁苑斜。承恩恣歡賞，歸路滿煙霞。
孤帆幾日程，投刺水邊城。倚棹逢春老，登筵見月生。飲酣杯有浪，棋散漏無聲。太守憐才者，從容禮不輕。
夜來花欲盡，始惜兩三枝。早起尋稀處，閒眠記落時。蕊焦蜂自散，蒂折蝶還移。攀著慇勤別，明年更有期。
南海春天外，功曹幾月程。峽雲籠樹小，湖日落船明。交趾丹砂重，韶州白葛輕。幸君因旅客，時寄錦官城。
江皋聞曙鐘，輕枻理還舼。海潮夜約約，川露晨溶溶。始見沙上鳥，猶埋雲外峰。故鄉杳無際，明發懷朋從。
亂雲迷遠寺，入路認青松。鳥道緣巢影，僧鞋印雪蹤。草煙連野燒，溪霧隔霜鐘。更遇樵人問，猶言過數峰。
未問移栽日，先愁落地時。疏中從間葉，密處莫燒枝。郢客教誰探，胡蜂是自知。周回兩三步，常有醉鄉期。
他日曾游魏，魏家餘趾存。可憐宮殿所，但見桑榆繁。此去拜新職，為榮近故園。高陽八才子，況復在君門。
先生修道處，茆屋遠囂氛。叩齒坐明月，支頤望白雲。精神含藥色，衣服帶霞紋。無話瀛洲路，多年別少君。
勝地臨鷄浦，高會偶龍池。禦柳驚春色，仙筇掩月華。門邀千里馭，杯泛九光霞。日落山亭晚，雷送七香車。
武宿與文星，常如掌上擎。孫吳機不動，周邵事多行。旰食爐煙細，宵衣隙月明。還聞夔進曲，吹出泰階平。
古巷槐陰合，愁多晝掩扉。獨存過江馬，強拂看花衣。送客心先醉，尋僧夜不歸。龍鍾易惆悵，莫遣寄書稀。
弱植不盈尺，遠意駐蓬瀛。月寒空階曙，幽夢彩雲生。糞壤擢珠樹，莓苔插瓊英。芳根閟顏色，徂歲為誰榮。
寂寞清明日，蕭條司馬家。留餳和冷粥，出火煮新茶。欲別能無酒，相留亦有花。南遷更何處，此地已天涯。
袖中多麗句，未遣世人聞。醉夜眠江月，閒時逐海雲。荻花寒漫漫，鷗鳥暮群群。若到長沙苑，漁家更待君。
慢綰青絲發，光砑吳綾襪。床上小熏籠，韶州新退紅。叵耐無端處，捻得從頭污。惱得眼慵開，問人閒事來。
井邑白雲間，嚴城遠帶山。沙墟陰欲暮，郊色淡方閒。孤徑回榕岸，層巒破枳關。寥寥分遠望，暫得一開顏。
任官征戰後，度日寄閒身。封卷還高客，飛書問野人。廢田教種穀，生路遣尋薪。若起柴桑興，無先漉酒巾。
江浦程千里，離尊淚數行。無論吳與楚，俱是客他鄉。何處最悲辛，長亭臨古津。往來舟楫路，前後別離人。
花上斷續雨，江頭來去風。相思春欲盡，未遣酒尊空。澹澹長江水，悠悠遠客情。落花相與恨，到地一無聲。
芳意何能早，孤榮亦自危。更憐花蒂弱，不受歲寒移。朝雪那相妒，陰風已屢吹。馨香雖尚爾，飄蕩復誰知。
昔年嘗不調，茲地亦邅回。本謂雙鳧少，何知駟馬來。人非漢使橐，郡是越王台。去去雖殊事，山川長在哉。
三族不當路，長年猶布衣。苦吟天與性，直道世將非。雁夜愁痴坐，漁鄉老憶歸。為儒皆可立，自是拙時機。
昨日看搖落，驚秋方怨咨。幾經開口笑，復及看花時。世事空名束，生涯素髮知。山山春草滿，何處不相思。
大寧猶未到，曾渡北浮橋。曉出爬船寺，手擎紫慄條。差池不相見，悵望至今朝。近日營家計，繩懸一小瓢。
下帷長日盡，虛館早涼生。芳草猶未薦，如何蜻蛚鳴。秋風已振衣，客去何時歸。為問當途者，寧知心有違。
慚非青玉製，故以贈仙郎。希冀留書閤，提攜在筆床。詎能輝綉服，安得似蕓香。所報何珍重，清明勝夜光。
匈奴屢不平，漢將欲縱橫。看雲方結陣，卻月始連營。潛軍度馬邑，揚旆掩龍城。會勒燕然石，方傳車騎名。
郊外亭皋遠，野中岐路分。苑門臨渭水，山翠雜春雲。秦閣多遺典，吳台訪闕文。君王思校理，莫滯清江濆。
聖後經綸遠，謀臣計畫多。受降追漢策，築館計戎和。俗化烏孫壘，春生積石河。六龍今出餞，雙鶴願為歌。
天驕遠塞行，出鞘寶刀鳴。定是酬恩日，今朝覺命輕。塞虜常為敵，邊風已報秋。平生多志氣，箭底覓封侯。
孤城向夕原，春入景初暄。綠樹低官舍，青山在縣門。樓台疑結蜃，枕席更聞猿。客路何曾定，棲遲欲斷魂。
呼僮曉拂鞍，歸上大茅端。薄俸雖休入，明霞自足餐。暗霜松粒赤，疏雨草堂寒。又鑿中峰石，重修醮月壇。
溪色思泛月，沿洄欲未歸。殘燈逢水店，疏磬憶山扉。夜浦魚驚少，空林鵲繞稀。可中才望見，撩亂搗寒衣。
鄉路歸何早，雲間喜擅名。思親盧橘熟，帶雨客帆輕。夜火臨津驛，晨鐘隔浦城。華亭養仙羽，計日再飛鳴。
有客抱琴宿，值予多怨懷。啼烏弦易斷，嘯鶴調難諧。曲罷月移幌，韻清風滿齋。誰能將此妙，一為奏金階。
鶴鳴山下去，滿篋荷瑤琨。放馬荒田草，看碑古寺門。漸寒沙上雨，欲暝水邊村。莫忘分襟處，梅花撲酒尊。
撫劍空餘勇，彎弧遂無力。老去事如何，據鞍長嘆息。故交索將盡，後進稀相識。獨憐半死心，尚有寒松直。
南山入谷游，去徹山南州。下馬雲未盡，聽猿星正稠。印茶泉繞石，封國角吹樓。遠宦有何興，貧兄無計留。
學鳳年猶小，乘龍日尚賒。初封千戶邑，忽駕五雲車。地接金人岸，山通玉女家。秋風何太早，吹落禁園花。
四海欲行遍，不知終遇誰。用心常合道，出語或傷時。擬作閒人老，慚無識者嗤。如今已無計，只得苦于詩。
搖落淮南葉，秋風想越吟。鄒枚入梁苑，逸少在山陰。老鶴無衰貌，寒松有本心。聖朝難稅駕，惆悵白雲深。
隴雁送鄉心，覊情屬歲陰。驚秋黃葉遍，愁暮碧雲深。月色吳江上，風聲楚木林。交親幾重別，歸夢並愁侵。
入谷路縈紆，岩巔日欲晡。嶺雲寒掃蓋，溪雪凍黏須。臥草跧如兔，聽冰怯似狐。仍聞關外火，昨夜徹皇都。
邊草旱不春，劍光增野塵。戰場收驥尾，清瀚怯龍鱗。帆色起歸越，松聲厭避秦。幾時逢范蠡，處處是通津。
仙媛乘龍夕，天孫捧雁來。可憐桃李樹，更繞鳳凰台。燭送香車入，花臨寶搧開。莫令銀箭曉，為盡合歡杯。
禪床深竹裡，心與徑山期。結社多高客，登壇盡小師。早秋歸寺遠，新雨上灘遲。別後江雲碧，南齋一首詩。
九陌槐葉盡，青春在豪家。嬌鶯不出城，長宿庭上花。高樓登夜半，已見南山多。恩深勢自然，不是愛驕奢。
長門落景盡，洞房秋月明。玉階草露積，金屋網塵生。妾妒今應改，君恩昔未平。寄語臨邛客，何時作賦成。
神仙吏姓梅，人吏待君來。渭北草新出，江南花已開。城邊宋玉宅，峽口楚王台。不畏無知己，荊州甚愛才。
天道寧殊俗，慈仁乃戢兵。懷荒寄赤子，忍愛鞠蒼生。月下瓊娥去，星分寶婺行。關山馬上曲，相送不勝情。
草草穿銀峽，崎嶇路未諳。傍山為店戍，永日繞溪潭。燒地生芚蕨，人家煮偽蠶。翻如歸舊隱，步步入煙嵐。
河東郭有道，于世若浮雲。盛德無我位，清光獨映君。恥將鷄並食，長與鳳為群。一擊九千仞，相期凌紫氛。
舊國才因地，當朝史命官。遺文征闕簡，還思采芳蘭。傳發關門候，觴稱邑裡歡。早持京副入，旋佇洛書刊。
萬里南天外，求書禹穴間。往來成白首，旦暮見青山。夜浦涼雲過，秋塘好月閒。慇勤陽羡桂，別此幾時攀。
春草晚來色，東門愁送君。盛才仍下位，明代負奇文。且樂神仙道，終隨鴛鷺群。梅生寄黃綬，不日在青雲。
真心不廢別，試看越溪清。知汝機忘盡，春山自有情。月思華頂宿，雲愛石門行。海近應須泛，無令鷗鷺驚。
返照斜初徹，浮雲薄未歸。江虹明遠飲，峽雨落餘飛。鳧雁終高去，熊羆覺自肥。秋分客尚在，竹露夕微微。
壯徒恆賈勇，拔拒抵長河。欲練英雄志，須明勝負多。噪齊山岌嶪，氣作水騰波。預期年歲稔，先此樂時和。
紫衣居貴上，青衲老關中。事佛門相似，朝天路不同。神凝無惡夢，詩澹老真風。聞道知音在，官高信莫通。
秋暮之彭澤，籬花遠近逢。君書前日至，別後此時重。寒夜江邊月，晴天海上峰。還知南地客，招引住新豐。
望君煙水闊，揮手淚沾巾。飛鳥沒何處，青山空向人。長江一帆遠，落日五湖春。誰見汀洲上，相思愁白蘋。
夜宿密公室，話餘將晝興。繞階三徑雪，當戶一池冰。家訓資風化，心源隱政能。明朝復何見，萊草古溝塍。
求魚未得食，沙岸往來行。島月獨棲影，暮天寒過聲。墮巢因木折，失侶遇弦驚。頻向煙霄望，吾知爾去程。
老樹無枝葉，風霜不復侵。腹穿人可過，皮剝蟻還尋。寄託惟朝菌，依投絶暮禽。猶堪持改火，未肯但空心。
居閒食不足，從仕力難任。兩事皆害性，一生恆苦心。黃昏歸私室，惆悵起嘆音。棄置人間世，古來非獨今。
和氣來無象，物情還暗新。乾坤一夕雨，草木萬方春。染水煙光媚，催花鳥語頻。高台曠望處，歌詠屬詩人。
默默誰知我，裴回野水邊。詩情長若舊，吾事更無先。芳草人稀地，殘陽雁過天。靜思吟友外，此意復誰憐。
閒傾殘酒後，暖擁小爐時。舞看新翻曲，歌聽自作詞。魚香肥潑火，飯細滑流匙。除卻慵饞外，其餘盡不知。
世間無近遠，定裡遍曾過。東海經長在，南朝寺最多。暮年聊化俗，初地即摧魔。今日忘塵慮，看心義若何。
洞庭雲夢秋，空碧共悠悠。孟子狂題後，何人更倚樓。日西來遠棹，風外見平流。終欲重尋去，僧窗古岸頭。
盛藩資右戚，連萼重皇情。離襟愴睢苑，分途指鄴城。麗日開芳甸，佳氣積神京。何時驂駕入，還見謁承明。
江皋北風至，歸客獨傷魂。楚水逢鄉雁，平陵憶故園。征驂嘶別館，落日隱寒原。應及秦川望，春華滿國門。
綺筵乘晦景，高宴下陽池。濯雨梅香散，含風柳色移。輕塵依扇落，流水入弦危。勿顧林亭晚，方歡雲霧披。
三乘歸淨域，萬騎餞通莊。就日離亭近，彌天別路長。荊南旋杖鉢，渭北限津梁。何日紆真果，還來入帝鄉。
交趾同星坐，龍泉佩鬥文。燒香翠羽帳，看舞郁金裙。鷁首沖瀧浪，犀渠拂嶺雲。莫教銅柱北，只說馬將軍。
錦字憑誰達，閒庭草又枯。夜長燈影滅，天遠雁聲孤。蟬鬢凋將盡，虯髯白也無。幾回愁不語，因看朔方圖。
故友漢中尉，請為西蜀吟。人家多種橘，風土愛彈琴。水向昆明闊，山連大夏深。理閒無別事，時寄一登臨。
落日在簾鈎，溪邊春事幽。芳菲緣岸圃，樵爨倚灘舟。啅雀爭枝墜，飛蟲滿院游。濁醪誰造汝，一酌散千憂。
醜婦競簪花，花多映愈醜。鄰女恃其姿，掇之不盈手。量已苟自私，招損乃誰咎。寵祿既非安，于吾竟何有。
如愚復愛詩，木落即眠遲。思苦香消盡，更深筆尚隨。饑童舂赤黍，繁露灑烏椑。看卻龍鍾也，歸山是底時。
小雨晨光內，初來葉上聞。霧交才灑地，風逆旋隨雲。暫起柴荊色，輕沾鳥獸群。麝香山一半，亭午未全分。
落日生蘋末，搖揚遍遠林。帶花疑鳳舞，向竹似龍吟。月動臨秋扇，松清入夜琴。若至蘭台下，還拂楚王襟。
蟬噪城溝水，芙蓉忽已繁。紅花迷越艷，芳意過湘沅。湛露宜清暑，披香正滿軒。朝朝只自賞，穠李亦何言。
空江平野流，風島葦颼颼。殘日銜西塞，孤帆向北洲。邊鴻渡漢口，楚樹出吳頭。終日高雲裡，身依片石休。
秋雁逢春返，流人何日歸。將余去國淚，灑子入鄉衣。饑狖啼相聚，愁猿喘更飛。南中不可問，書此示京畿。
但有離宮處，君王每不居。旗門芳草合，輦路小槐疏。殿閉山煙滿，窗凝野靄虛。豐年多望幸，春色待鑾輿。
我受覊棲慣，客情方細知。好看前路事，不比在家時。勉汝言須記，聞人善即師。旅中無廢業，時作一篇詩。
不繫與舟閒，悠悠吳楚間。羞將新白髮，卻到舊青山。一葉忽離樹，幾人同入關。長安家尚在，秋至又西還。
為重南台客，朝朝會魯儒。暄風眾木變，清景片雲無。峰翠飄檐下，溪光照座隅。不將簪艾隔，知與道情俱。
晚景寒鴉集，秋風旅雁歸。水光浮日出，霞彩映江飛。洲白蘆花吐，園紅柿葉稀。長沙卑濕地，九月未成衣。
為客得從容，官清料復重。海崖歸有業，天目近何峰。是處通春棹，無村不夜舂。馬卿誇貴達，還說返臨邛。
見說海西隅，山川與俗殊。宦遊如不到，仙分即應無。瀑布當公署，天台是縣圖。遙知為吏去，有術字惸孤。
膽壯亂須白，金瘡蠹百骸。旌旗猶入夢，歌舞不開懷。燕雀來鷹架，塵埃滿箭靫。自誇勛業重，開府是官階。
看看秋色晚，又是出門時。白髮生非早，青雲去自遲。夢唯懷上國，跡不到他岐。以此堅吾道，還無愧已知。
近問南州客，雲亡已數春。痛心曾受業，追服恨無親。孀婦歸鄉裡，書齋屬四鄰。不知經亂後，奠祭有何人。
犬戎腥四海，迴首一茫茫。血戰乾坤赤，氛迷日月黃。將軍專策略，幕府盛材良。近賀中興主，神兵動朔方。
暮塵微雨收，蟬急楚鄉秋。一片月出海，幾家人上樓。砌香殘果落，汀草宿煙浮。唯有知音者，相思歌白頭。
彌棹齊安郡，孤城百戰殘。傍村林有虎，帶郭縣無官。暮角梅花怨，清江桂影寒。黍離緣底事，撩我起長嘆。
吾子此歸寧，風煙是舊經。無窮芳草色，何處故山青。偶泊鳴蟬島，難眠好月汀。慇勤問安外，湘岸采詩靈。
夜來風雨急，無複舊花林。枝上三分落，園中二寸深。日斜啼鳥思，春盡老人心。莫怪添杯飲，情多酒不禁。
東郊和氣新，芳靄遠如塵。客舍停疲馬，僧牆畫故人。沃田桑景晚，平野菜花春。更想嚴家瀨，微風蕩白蘋。
朗朗鵾鷄弦，華堂夜多思。簾外雪已深，座中人半醉。翠蛾發清響，曲盡有餘意。酌我莫憂狂，老來無逸氣。
梅樹與山木，俱應搖落初。柴門掩寒雨，蟲響出秋蔬。枯槁彰清鏡，孱愚友道書。刊文非不朽，君子自相于。
象鼎格仍高，其中不烹飪。唯將煮濁醪，用以資酣飲。偏宜旋樵火，稍近余酲枕。若得伴琴書，吾將著閒品。
明月高秋迥，愁人獨夜看。暫將弓並曲，翻與扇俱團。霧濯清輝苦，風飄素影寒。羅衣一此鑒，頓使別離難。
釋子喜相偶，幽林俱避喧。安居同僧夏，清夜諷道言。對閣景恆晏，步庭陰始繁。逍遙無一事，松風入南軒。
好是山家鳳，歌成非楚鷄。毫光灑風雨，紋彩動雲霓。竹實不得飽，桐孫何足棲。岐陽今好去，律呂正淒淒。
憶我齋中榻，寒宵幾獨眠。管寧穿亦坐，徐孺去常懸。蟲網垂應遍，苔痕染更鮮。何人及身在，歸對老僧禪。
棠棣日光輝，高襟應序歸。來成鴻雁聚，去作鳳凰飛。細草承輕傳，驚花慘別衣。灞亭春有酒，岐路惜芬菲。
誰向春鶯道，名園已共知。檐前回水影，城上出花枝。搖拂煙雲動，登臨翰墨隨。相招能不厭，山舍為君移。
遊子出咸京，巴山萬里程。白雲連鳥道，青壁遰猿聲。雨雪經泥阪，煙花望錦城。工文人共許，應紀蜀中行。
東方稟易象，玩世隱廊廟。棲心抱清微，混跡秘光耀。玄覽寄數術，納規在談笑。賣藥五湖中，還從九仙妙。
未植銀宮裡，寧移玉殿幽。枝生無限月，花滿自然秋。俠客條為馬，仙人葉作舟。願君期道術，攀折可淹留。
雨裡難逢客，閒吟不復眠。蟲聲秋並起，林色夜相連。愛酒此生裡，趨朝未老前。終須攜手去，滄海棹魚船。
山寒天降霜，煙月共蒼蒼。況此綠岩晚，尚餘丹桂芳。禪心殊眾樂，人世滿秋光。莫怪頻迴首，孤雲思帝鄉。
非惟咎曩時，投刺詣門遲。悵望三秋後，參差萬里期。禹留疏鑿跡，舜在寂寥祠。此到杳難共，迴風逐所思。
憐君不得意，況復柳條春。為客黃金盡，還家白髮新。五湖三畝宅，萬里一歸人。知爾不能薦，羞稱獻納臣。
閒官兼慢使，著處易停輪。況欲逢新歲，仍初見故人。冒寒尋到洛，待暖始歸秦。亦擬同攜手，城東略看春。
導洛宜陽右，乘春別館前。昭儀忠漢日，太傅翊周年。列射三侯滿，興師七步旋。莫言舒紫褥，猶異飲清泉。
九日重陽節，三秋季月殘。菊花催晚氣，萸房闢早寒。霜濃鷹擊遠，霧重雁飛難。誰憶龍山外，蕭條邊興闌。
患氣經時久，臨江卜宅新。喧卑方避俗，疏快頗宜人。有客過茅宇，呼兒正葛巾。自鋤稀菜甲，小摘為情親。
鄉心不可問，秋氣又相逢。飄泊方千里，離悲復幾重。回雲隨去雁，寒露滴鳴蛩。延頸遙天末，如聞故國鐘。
觀魚碧潭上，木落潭水清。日暮紫鱗躍，圓波處處生。涼煙浮竹盡，秋月照沙明。何必滄浪去，茲焉可濯纓。
河縣柳林邊，河橋晚泊船。文叨才子會，官喜故人連。笑語同今夕，輕肥異往年。晨風理歸棹，吳楚各依然。
欲知愚谷好，久別與春還。鶯暖初歸樹，雲晴卻戀山。石田耕種少，野客性情閒。求仲應難見，殘陽且掩關。
東亭盡日坐，誰伴寂寥身。綠桂為佳客，紅蕉當美人。笑言雖不接，情狀似相親。不作悠悠想，如何度晚春。
浮世若浮雲，千回故復新。旋添青草塚，更有白頭人。歲暮容將老，雪晴山欲春。行行車與馬，不盡洛陽塵。
北客悲秋色，田園憶去來。披衣朝易水，匹馬夕燕台。風翦荷花碎，霜迎慄罅開。賞心知不淺，累月故人杯。
漾舟仍載酒，愧爾意相寬。草色南湖綠，松聲小署寒。水禽前後起，花嶼往來看。已作滄洲調，無心戀一官。
苕水灘行淺，潛州路漸深。參差遠岫色，迢遞野人心。凍澗冰難釋，秋山日易陰。不知天目下，何處是雲林。
離筵非燕喜，別酒正銷魂。念汝猶童孺，嗟予隔遠藩。津亭拔心草，江路斷腸猿。他日將何見，愁來獨倚門。
離別長千里，相逢數十年。此心應不變，他事已徒然。惆悵春光裡，蹉跎柳色前。逢時當自取，看爾欲先鞭。
檀欒千畝綠，知是闢疆園。遠岫當庭戶，諸花覆水源。主人邀盡醉，林鳥助狂言。莫問愁多少，今皆付酒樽。
野巾傳惠好，茲貺重兼金。嘉此幽棲物，能齊隱吏心。早朝方暫掛，晚沐復來簪。坐覺囂塵遠，思君共入林。
紫騮行且嘶，雙翻碧玉蹄。臨流不肯渡，似惜錦障泥。白雪關山遠，黃雲海樹迷。揮鞭萬里去，安得念春閨。
日照四山雪，老僧門未開。凍瓶粘柱礎，宿火陷爐灰。童子病歸去，鹿麑寒入來。齋鐘知漸近，枝鳥下生台。
九十日秋色，今宵已半分。孤光含列宿，四面絶纖雲。眾木排疏影，寒流疊細紋。遙遙望丹桂，心緒正紛紛。
早髮長風裡，邊城曙色間。數鴻寒背磧，片月落臨關。隴上明星沒，沙中夜探還。歸程不可問，幾日到家山。
逢君惠連第，初命便光輝。已得群公祖，終妨太傅譏。路長人反顧，草斷燕回飛。本是江南客，還同衣錦歸。
楚鄉雲水內，春日眾山開。淮浪參差起，江帆次第來。獨歸初失桂，共醉忽停杯。漢詔年年有，何愁掩上才。
二年共游處，一旦各西東。請君聊駐馬，看我轉征蓬。畫益愁南海，離駒思北風。何時似春雁，雙入上林中。
女幾知君憶，春雲相逐歸。草堂開藥裹，苔壁取荷衣。老竹移時小，新花舊處飛。可憐真傲吏，塵事到山稀。
忽起毗陵念，飄然不可留。聽蟬離古寺，攜錫上扁舟。月出沙汀冷，風高葦岸秋。回期端的否，千里路悠悠。
巫岫鬱岧嶢，高高入紫霄。白雲抱危石，玄猿掛迥條。懸崖激巨浪，脆葉隕驚飆。別有陽台處，風雨共飄颻。
酒酣輕別恨，酒醒復離憂。遠水應移棹，高峰更上樓。簟涼清露夜，琴響碧天秋。重惜芳尊宴，滿城無舊遊。
潺湲桂水湍，漱石多奇狀。鱗次冠煙霞，蟬聯疊波浪。今來碧梧下，迥出秋潭上。歲晚苔蘚滋，懷賢益惆悵。
種樹皆待春，春至難久留。君看朝夕花，誰免離別愁。心意已零落，種之仍未休。胡為好奇者，無事自買憂。
筠陽多勝致，夫子縱游遨。鳳鳥瑞不見，鱸魚價轉高。門開沙觜靜，船系樹根牢。誰解伊人趣，村沽對鬱陶。
滿魄斷埃氛，牽吟並舍聞。一年唯此夜，到晚願無雲。待賞從初出，看行過二分。嚴城亦已閉，悔不預期君。
直道多不偶，美才應息機。灞陵春欲暮，雲海獨言歸。為客成白首，入門嗟布衣。蒓羹若可憶，慚出掩柴扉。
孤島如江上，詩家猶閉門。一池分倒影，空舸系荒根。煙濕高吟石，雲生偶坐痕。登臨有新句，公退與誰論。
小園足生事，尋勝日傾壺。蒔蔬利於鬻，才青摘已無。四鄰依野竹，日夕采其枯。田家心適時，春色遍桑榆。
逐客指天涯，人間此路賒。地圖經大庾，水驛過長沙。臘月雷州雨，秋風桂嶺花。不知荒徼外，何處有人家。
君今侍紫垣，我已墮青天。委廢從茲日，旋歸在幾年。心為西靡樹，眼是北流泉。更過長沙去，江風滿驛船。
相識未十日，相知如十年。從來易離別，此去忽留連。路險行沖雨，山高度隔天。難終清夜坐，更聽說安邊。
長安三月春，難別復難親。不識冶遊伴，多逢憔悴人。漸知歡澹薄，轉覺老慇勤。去矣盡如此，此辭悲未陳。
森然古岩裡，淨行一番僧。松下濾寒水，佛前挑夜燈。蓮花國土異，貝葉梵書能。想到空王境，無心問愛憎。
雨後清涼境，因還欲不回。井甘桐有露，竹迸地多苔。幡映宮牆動，香從禦苑來。青龍舊經疏，寥落有誰開。
萬點瑤台雪，飛來錦帳前。瓊枝應比淨，鶴髮敢爭先。散影成花月，流光透竹煙。今朝謝家興，幾處郢歌傳。
僻居門巷靜，竟日坐階墀。鵲喜雖傳信，蛩吟不見詩。筍抽通舊竹，梅落立閒枝。此際無塵撓，僧來稱所宜。
寂寞春山路，君王不復行。古牆猶竹色，虛閣自松聲。鳥雀荒村暮，雲霞過客情。尚思歌吹入，千騎把霓旌。
暖閣春初入，溫爐興稍闌。晚風猶冷在，夜火且留看。獨宿相依久，多情慾別難。誰能共天語，長遣四時寒。
白髮久慵簪，常聞病亦吟。瘦應成鶴骨，閒想似禪心。上國楊花亂，滄洲荻筍深。不堪思翠巘，西望獨沾襟。
亭午四鄰睡，院中唯鳥鳴。當門塞鴻去，欹枕世人情。地燥蒼苔裂，天涼晚月生。歸家豈不願，辛苦未知名。
近臘辭精舍，并州謁尚公。路長山忽盡，塞廣雪無窮。講席開晴壘，禪衣涉遠風。聞經諸弟子，應滿此門中。
白閣峰頭雪，城中望亦寒。高僧多默坐，清夜到明看。世上無諸苦，林間只一餐。嘗聞南北教，所得比師難。
不行門外地，齋戒得清真。長食施來飯，深居鎖定身。朝昏常傍佛，起坐省逢人。非獨心常淨，衣無一點塵。
受請終南住，俱妨去石橋。林中秋信絶，峰頂夜禪遙。寒草煙藏虎，高松月照雕。霜天期到寺，寺置即前朝。
仙客誠難訪，吾人豈易同。獨遊應駐景，相顧且吟風。藥畹瓊枝秀，齋軒粉壁空。不題三五字，何以達壺公。
漢使得張綱，威名攝遠方。恩沾柱下史，榮比選曹郎。江帶黔中闊，山連峽水長。莫愁炎暑地，秋至有嚴霜。
洛下因歸去，關西憶二龍。笠漫河岸雪，衣着虢城鐘。睡鴨浮寒水，樵人出遠峰。何當化閭俗，護取草堂松。
君子事行役，再空芳歲期。美人曠延佇，萬里浮雲思。園槿綻紅艷，郊桑柔綠滋。坐看長夏晚，秋月生羅幃。
離別無遠近，事歡情亦悲。不聞車輪聲，後會將何時。去日忘寄書，來日乖前期。縱知明當還，一夕千萬思。
山窗游玉女，澗戶對瓊峰。岩頂翔雙鳳，潭心倒九龍。酒中浮竹葉，杯上寫芙蓉。故驗家山賞，惟有風入松。
羡爾方為吏，衡門獨晏如。野猿偷紙筆，山鳥污圖書。竹裡藏公事，花間隱使車。不妨垂釣坐，時膾小江魚。
白日去難駐，故人非舊容。今宵一別後，何處更相逢。過楚水千里，到秦山幾重。語來天又曉，月落滿城鐘。
半偈留何處，全身棄此中。雨餘沙塔壞，月滿雪山空。聳剎臨回磴，朱樓間碧叢。朝朝日將暮，長對晉陽宮。
綠野含曙光，東北雲如茜。棲鴉林際起，落月水中見。此身何自苦，日日凌霜霰。流蘇帳裡人，猶在陽台畔。
鸚鵡含愁思，聰明憶別離。翠衿渾短盡，紅觜漫多知。未有開籠日，空殘舊宿枝。世人憐復損，何用羽毛奇。
別屋炊香飯，薰辛不入家。溫泉調葛面，淨手摘藤花。蒲鮓除青葉，芹齏帶紫芽。願師常伴食，消氣有薑茶。
月迥無隱物，況復大江秋。江城與沙村，人語風颼飀。峴亭當此時，故人不同遊。故人在長安，亦可將夢求。
隨緣忽西去，何日返東林。世路寧嗟別，空門久息心。人煙一飯少，山雪獨行深。天外猿啼處，誰聞清梵音。
十載別仙峰，峰前千古蹤。陰王修道處，雲雪滿高松。洞口風雷異，池心星漢重。明朝下山去，片月落殘鐘。
話別無長夜，燈前聞曙鴉。已行難避雪，何處合逢花。野寺門多閉，羌樓酒不賒。還須見邊將，誰擬靜塵沙。
天然根性異，萬物盡難陪。自古承春早，嚴冬鬥雪開。艷寒宜雨露，香冷隔塵埃。堪把依松竹，良涂一處栽。
素壁畫飛泉，從雲落樹顛。練垂疑葉響，雲並覺枝偏。利物得雙劍，為儒當一賢。應思灑塵陌，調膳亦芳鮮。
夜愛雲林好，寒天月裡行。青牛眠樹影，白犬吠猿聲。一磬山院靜，千燈溪路明。從來此峰客，幾個得長生。
西亭系五馬，為送故人歸。客舍草新出，關門花欲飛。到來逢歲酒，卻去換春衣。吏部應相待，如君才調稀。
河梁送別者，行哭半非親。此路足征客，胡天多殺人。金罍照離思，寶瑟凝殘春。早晚期相見，垂楊凋復新。
三十無名客，空山獨臥秋。病多知藥性，年長信人愁。螢影竹窗下，松聲茅屋頭。近來心更靜，不夢世間游。
新霽颺林初，蘋花貼岸舒。故鄉今夜月，猶得照孤廬。樹擁溪邊閣，山浮雨後嵐。白頭歸未得，夢裡望江南。
勝地初相引，余行得自娛。見輕吹鳥毳，隨意數花須。細草稱偏坐，香醪懶再酤。醉歸應犯夜，可怕李金吾。
欲廣分何教，心將江漢期。雲招望寺處，月待溯杯時。真侶誰傷別，降猿汝自悲。多應過廬阜，幽賞卻來遲。
少喜神仙術，未去已蹉跎。壯志一為累，浮生事漸多。衰顏不相識，歲暮定相過。請問宗居士，君其奈老何。
照曜天山外，飛鴉幾共過。微紅拂秋漢，片白透長波。影促寒汀薄，光殘古木多。金霞與雲氣，散漫復相和。
風流東晉後，外學入僧家。獨唱郢中雪，還游天際霞。雲村共香飯，水月喻秋花。景物添新致，前程詎可涯。
雨歇萬井春，柔條已含綠。徘徊洛陽陌，惆悵杜陵曲。游絲正高下，啼鳥還斷續。有酒今不同，思君瑩如玉。
像教得重興，因師說大乘。從來悟明主，今去證高僧。蜀國煙霞異，靈山水月澄。鄉閭諸善友，喜似見南能。
玉塞抵長城，金徽映高闕。遙心萬餘裡，直望三邊月。霜靜影逾懸，露晞光漸沒。思君不可見，空嘆將焉歇。
五載朝天子，三湘逢舊僚。扁舟方輟棹，清論遂終朝。遠樹煙間沒，長江地際搖。帝城馳夢想，歸帆滿風飆。
春詠敢輕裁，銜辭入半杯。已遭江映柳，更被雪藏梅。寡和真徒爾，殷憂動即來。從詩得何報，惟感二毛催。
淮源之水清，可以濯君纓。彼美稱才傑，親人佇政聲。歲寒疇曩意，春晚別離情。終嘆臨岐遠，行看擁傳榮。
世人從擾擾，獨自愛身閒。美景當新霽，隨僧過遠山。村橋出秋稼，空翠落澄灣。唯有中林犬，猶應望我還。
花洞晚陰陰，仙壇隔杏林。漱泉春谷冷，搗藥夜窗深。石上開仙酌，松間對玉琴。戴家溪北住，雪後去相尋。
垂朱領孫子，從宴在池塘。獻壽回龜顧，和羹躍鯉香。高松先草晚，平石助泉涼。餘橘期相及，門生有陸郎。
灌木藏岑色，天寒望即愁。高齋何日去，遠瀑入城流。臘近溪書絶，燈殘夜雪稠。邇來相憶處，枕上苦吟休。
路窮川島上，果值古仙家。陰洞長鳴磬，石泉寒泛花。莓苔深峭壁，煙靄積層崖。難見囊中術，人間有歲華。
豈君心的的，嗟我淚涓涓。綿羽啼來久，錦鱗書未傳。獸壚凝冷焰，羅幕蔽晴煙。自是求佳夢，何須訝晝眠。
灼灼早春梅，東南枝最早。持來玩未足，花向手中老。芳香銷掌握，悵望生懷抱。豈無後開花，念此先開好。
看畫長廊遍，尋僧一徑幽。小池兼鶴淨，古木帶蟬秋。客至茶煙起，禽歸講席收。浮杯明日去，相望水悠悠。
掛纓守貧賤，積雪臥郊園。叔父親降趾，壺觴攜到門。高齋樂宴罷，清夜道心存。即此同疏氏，可以一忘言。
新霽辨草木，晚塘明衣衿。乳燕不歸宿，雙雙飛向林。微照露花影，輕雲浮麥陰。無人可招隱，盡日登山吟。
故關衰草遍，離別自堪悲。路出寒雲外，人歸暮雪時。少孤為客早，多難識君遲。掩淚空相向，風塵何處期。
傳有東南別，題詩報客居。江山知不厭，州縣復何如。莫恨吳歈曲，嘗看越絶書。今朝欲乘興，隨爾食鱸魚。
誰能愁此別，到越會相逢。長憶雲門寺，門前千萬峰。石床埋積雪，山路倒枯松。莫學白居士，無人知去蹤。
白羽插雕弓，霓旌動朔風。平明出金屋，扈輦上林中。逐獸長廊靜，呼鷹禦苑空。王孫莫諫獵，賤妾解當熊。
中禁夕沈沈，幽篁別作林。色連鷄樹近，影落鳳池深。為重凌霜節，能虛應物心。年年承雨露，長對紫庭陰。
柳暗清波漲，沖萍復漱苔。張筵白鳥起，掃岸使君來。洲島秋應沒，荷花晚盡開。高城吹角絶，騶馭尚裴回。
春風何處好，別殿饒芳草。苒裊轉鸞旗，萎蕤吹雉葆。揚芳歷九門，澹蕩入蘭蓀。爭奈白團扇，時時偷主恩。
羡君無外事，日與世情違。地僻人難到，溪深鳥自飛。儒衣荷葉老，野飯藥苗肥。疇昔江湖意，而今憶共歸。
玉幹一尋餘，苔花錦不如。勁堪和醉倚，輕好向空書。采拂稽山曲，因依釋氏居。方辰將獨步，豈與此君疏。
都城連百二，雄險北回環。地勢遙尊岳，河流側讓關。秦皇曾虎視，漢祖亦龍顏。何事梟凶輩，干戈自不閒。
與君相識處，吏隱在牆東。啟閉千門靜，逢迎兩掖通。罷官多暇日，肄業有儒風。歸去塵寰外，春山桂樹叢。
恣意縱橫掃，峰巒次第成。筆尖寒樹瘦，墨淡野雲輕。岩石噴泉窄，山根到水平。禪房時一展，兼稱苦空情。
小園吾所好，栽植忘勞形。晚果經秋赤，寒蔬近社青。竹蘿荒引蔓，土井淺生萍。更欲從人勸，憑高置草亭。
平明方發盡，為待好風吹。不見移來日，先愁落去時。濃香薰疊葉，繁朵壓卑枝。坐看皆終夕，遊蜂似有期。
越女作桂舟，還將桂為楫。湖上水渺漫，清江不可涉。摘取芙蓉花，莫摘芙蓉葉。將歸問夫婿，顏色何如妾。
盤徑入依依，旋驚幽鳥飛。尋多苔色古，踏碎籜聲微。鞭節橫妨戶，枝梢動拂衣。前溪聞到處，應接釣魚磯。
語別意淒淒，零陵湘水西。佳人金谷返，愛子洞庭迷。舊館逢花發，他山值鳥啼。江天千里望，誰見綠蘋齊。
二月清江外，遙遙餞故人。南山晴有雪，東陌霽無塵。騎別章台晚，舟行洛水春。知君梁苑去，日見白華新。
舉家忻共報，秋雪墮前峰。嶺外他年憶，於東此日逢。粒輕還自亂，花薄未成重。豈是驚離鬢，應來洗病容。
無事烏程縣，蹉跎歲月餘。不知蕓閣吏，寂寞竟何如。遠水浮仙棹，寒星伴使車。因過大雷岸，莫忘八行書。
二月正綿綿，離情被爾牽。四郊初過雨，萬里正鋪煙。眷戀殘花惹，留連醉客眠。飄香是杜若，最憶楚江邊。
魏宮歌舞地，蝶戲鳥還鳴。玉座人難到，銅台雨滴平。西陵樹不見，漳浦草空生。萬恨盡埋此，徒懸千載名。
華軒敞碧流，官妓擁諸侯。粉項高叢鬢，檀妝慢裹頭。亞身摧蠟燭，斜眼送香球。何處偏堪恨，千回下客籌。
落日荒郊外，風景正淒淒。離人席上起，征馬路傍嘶。別酒傾壺贈，行書掩淚題。慇勤禦溝水，從此各東西。
舜欲省蠻陬，南巡非逸游。九山沉白日，二女泣滄洲。目極楚雲斷，恨連湘水流。至今聞鼓瑟，咽絶不勝愁。
朱亥已擊晉，侯嬴尚隱身。時無魏公子，豈貴抱關人。余亦不火食，游梁同在陳。空餘湛盧劍，贈爾託交親。
丘中久不起，將謂詔書來。及見凌雲說，方知掩夜台。白衣歸北路，玄造亦遺才。世上亡君後，詩聲更大哉。
蜀桐木性實，楚絲音韻清。調慢彈且緩，夜深十數聲。入耳澹無味，愜心潛有情。自弄還自罷，亦不要人聽。
妾家五嶺南，君戍三城北。雁來雖有書，衡陽越不得。別久情易料，豈在窺翰墨。塞上無煙花，寧思妾顏色。
三面接漁樵，前門向郡橋。岸沙崩橘樹，山徑入茶苗。夜擁軍煙合，春浮妓舸邀。此心無與醉，花影莫相燒。
瘦倚青竹杖，爐峰指欲歸。霜黏行日屨，風暖到時衣。憑檻雲還在，攀松鶴不飛。何曾有別恨，楊柳自依依。
明征君舊宅，陳後主題詩。跡在人亡處，山空月滿時。寶瓶無破響，道樹有低枝。已是傷離客，仍逢靳尚祠。
拂曙驅飛傳，初晴帶曉涼。霧斂長安樹，雲歸仙帝鄉。澗流漂素沫，岩景靄朱光。今朝好風色，延瞰極天莊。
晴川通野陂，此地昔傷離。一去跡常在，獨來心自知。鷺眠茭葉折，魚靜蓼花垂。無限高秋淚，扁舟極路岐。
莫惜三更坐，難消萬里情。同看一片月，俱在廣州城。淚逐金波滿，魂隨夜鵲驚。支頤鄉思斷，無語到鷄鳴。
知君歸覲省，稱意涉通津。解纜汀洲曉，張帆煙水春。牽吟芳草遠，貰酒亂花新。拜慶庭闈處，蟾枝香滿身。
碧落忘歸處，佳期不厭逢。晚涼生玉井，新暑避煙松。欲醉流霞酌，還醒度竹鐘。更憐琪樹下，歷歷見遙峰。
山陽遺韻在，林端橫吹驚。響迥憑高閣，曲怨繞秋城。淅瀝危葉振，蕭瑟涼氣生。始遇茲管賞，已懷故園情。
長忌時人識，有家雲澗深。性惟耽嗜酒，貧不破除琴。靜鼓三通齒，頻湯一味參。知師最知我，相引坐檉陰。
洞庭初下葉，孤客不勝愁。明月天涯夜，青山江上秋。一官成白首，萬里寄滄洲。久被浮名系，能無愧海鷗。
登樓逃盛夏，萬象正埃塵。對面雷嗔樹，當街雨趁人。檐疏蛛網重，地濕燕泥新。吟罷清風起，荷香滿四鄰。
古廟無人入，蒼皮澀老桐。蟻行蟬殻上，蛇竄雀巢中。淺水孤舟泊，輕塵一座蒙。晚來雲雨去，荒草是殘風。
粉席秋期緩，針樓別怨多。奔龍爭渡月，飛鵲亂填河。失喜先臨鏡，含羞未解羅。誰能留夜色，來夕倍還梭。
削髮本求道，何方不是歸。松風開法席，江月濯禪衣。飛閣蟬鳴早，漫天客過稀。戴顒常執筆，不覺此身非。
遺廟宿陰陰，孤峰映綠林。步隨仙路遠，意入道門深。澗水流年月，山雲變古今。只聞風竹裡，猶有鳳笙音。
野寺經三宿，都城復一還。家仍念婚嫁，身尚系官班。蕭灑秋臨水，沉吟晚下山。長閒猶未得，逐日且偷閒。
故人不可見，聊復拂鳴琴。鵲繞風枝急，螢藏露草深。平生四方志，此夜五湖心。惆悵友朋盡，洋洋漫好音。
彤管承師訓，青圭備禮容。孟孫家代寵，元女國朝封。柔軌題貞順，閒規賦隷雍。寧知落照盡，霜吹入悲松。
客路青山外，行舟綠水前。潮平兩岸闊，風正一帆懸。海日生殘夜，江春入舊年。鄉書何處達，歸雁洛陽邊。
廚冷煙初禁，門閒日更斜。東風不好事，吹落滿庭花。過社紛紛燕，新晴淡淡霞。京都盛遊觀，誰訪子云家。
象魏抽簪早，匡廬築室牢。宦情歸去薄，天爵隱來高。篋有新徵詔，囊餘舊縕袍。何如舍麋鹿，明主仰風騷。
文始通道源，含光隱關吏。遙欣紫氣浮，果驗真人至。玄誥已雲錫，世榮何足累。高步三清境，超登九仙位。
真人塞其內，夫子入于機。未肯投竿起，惟歡負米歸。雪中東郭履，堂上老萊衣。讀遍先賢傳，如君事者稀。
悵望青山下，回頭淚滿巾。故鄉多古樹，落日少行人。髮鬢將回色，簪纓未到身。誰知武陵路，亦有漢家臣。
年年屈復屈，惆悵曲江湄。自古身榮者，多非年少時。空囊投刺遠，大雪入關遲。來歲還公道，平人不用疑。
山侶相逢少，清晨會水亭。雪晴松葉翠，煙暖藥苗青。靜對滄洲鶴，閒看古寺經。應憐叩關子，了義共心冥。
餞幕儼征軒，行軍歸大藩。山程度函谷，水驛到夷門。曉日詩情遠，春風酒色渾。逡巡何足貴，所貴盡殘樽。
柳帶誰能結，花房未肯開。空餘雙蝶舞，竟絶一人來。半展龍鬚席，輕斟瑪瑙杯。年年春不定，虛信歲前梅。
不覺春物老，塊然湖上樓。雲沙鷓鴣思，風日沅湘愁。去翼滅雲夢，來帆指昭丘。所嗟芳桂晚，寂寞對汀洲。
苦心三十載，白首遇艱難。舊地成孤客，全家賴釣竿。貌衰緣藥盡，起晚為山寒。老病今如此，無人更問看。
酒闌橫劍歌，日暮望關河。道直去官早，家貧為客多。山昏函穀雨，木落洞庭波。莫盡遠遊興，故園荒薜蘿。
失路農為業，移家到汝墳。獨愁常廢卷，多病久離群。鳥雀垂窗柳，虹霓出澗雲。山中無外事，樵唱有時聞。
涼風吹玉露，河漢有幽期。星彩光仍隱，雲容掩復離。良宵驚曙早，閏歲怨秋遲。何事金閨子，空傳得網絲。
紫陌炎氛歇，青蘋晚吹浮。亂竹搖疏影，縈池織細流。飄香曳舞袖，帶粉泛妝樓。不分君恩絶，紈扇曲中秋。
郄家庭樹下，幾度醉春風。今日花還發，當時事不同。流言應未息，直道竟難通。徒遣相思者，悲歌向暮空。
晴洲無遠近，一樹一潭春。芳草留歸騎，朱櫻擲舞人。空花對酒落，小翠隔林新。竟日皆攜手，何由遇此辰。
共襆台郎被，俱褰郡守帷。罰金殊往日，鳴玉幸同時。五馬來何晚，雙魚贈已遲。江頭望鄉月，無夜不相思。
玷玉甘長棄，朱門喜再游。過因讒後重，恩合死前酬。養驥須憐瘦，栽松莫厭秋。今朝兩行淚，一半血和流。
閉門常不出，惟覺長庭莎。朋友來看少，詩書臥讀多。命隨才共薄，愁與醉相和。珍重君名字，新登甲乙科。
桂殿與山連，蘭湯湧自然。陰崖含秀色，溫谷吐潺湲。績為蠲邪著，功因養正宣。願言將億兆，同此共昌延。
悔上層樓望，翻成極目愁。路沿蔥嶺去，河背玉關流。馬散眠沙磧，兵閒倚戍樓。殘陽三會角，吹白旅人頭。
雙鳧出未央，千里過河陽。馬帶新行色，衣聞舊禦香。縣花迎墨綬，關柳拂銅章。別後能為政，相思淇水長。
病起見庭柏，青青我不任。力扶乾瘦骨，勉對歲寒心。韻謝疏篁合，根容片石侵。衰殘想長壽，時倚就閒吟。
入寺先來此，經窗半在湖。秋風新菡萏，暮雨老菰蒲。任聽浮生速，能消默坐無。語來燈焰短，嘒唳發高梧。
泉清蘭菊稠，紅果落城溝。保慶台榭古，感時琴瑟秋。碩儒歡頗至，名士禮能周。為謝邑中少，無驚池上鷗。
豈獨科鬥死，所嗟文字捐。蒿蔓轉驕弄，菱荇減嬋娟。未遂擺鱗志，空思吹浪旋。何當再霖雨，洗濯生華鮮。
歷歷東井舍，昭昭右掖垣。雲際龍文出，池中鳥色翻。流輝下月路，墜影入河源。方知潁川集，別有太丘門。
上方人海外，苔徑上千層。洞壑有靈藥，房廊無老僧。古岩雕素像，喬木掛寒燈。每到思修隱，將回苦不能。
師經非紙上，師佛在心中。覺路何曾異，行人自不同。水雲晴亦雨，山木夜多風。聞結西方社，尚書待遠公。
憶昨未知道，臨川每羡魚。世途行處見，人事病來疏。微雨秋栽竹，孤燈夜讀書。憐君亦同志，晚歲傍山居。
楚人歌竹枝，遊子淚沾衣。異國久為客，寒宵頻夢歸。一封書未返，千樹葉皆飛。南過洞庭水，更應消息稀。
殘臘雪紛紛，林間起送君。苦吟行迥野，投跡向寒雲。絶頂晴多去，幽泉凍不聞。唯應草堂寺，高枕脫人群。
聞道花門破，和親事卻非。人憐漢公主，生得渡河歸。秋思拋雲髻，腰支勝寶衣。群凶猶索戰，迴首意多違。
寂寞俱不偶，裹糧空入秦。宦途已可識，歸臥包山春。舊國指飛鳥，滄波愁旅人。開樽洛水上，怨別柳花新。
步輦陟山巔，山高入紫煙。忠臣還捧日，聖後欲捫天。迥識平陵樹，低看華岳蓮。帝鄉應不遠，空見白雲懸。
穆穆鸞鳳友，何年來止茲。飄零失故態，隔絶抱長思。翠角高獨聳，金華煥相差。坐蒙恩顧重，畢命守階墀。
北風吹別思，落月度關河。樹隱流沙短，山平近塞多。雁池戎馬飲，雕帳戍人過。莫慮行軍苦，華夷道正和。
入戶道心生，茶間踏葉行。瀉風瓶水澀，承露鶴巢輕。閣北長河氣，窗東一檜聲。詩言與禪味，語默此皆清。
無端為五字，字字鬢星星。只覺人情薄，空餘鶴眼青。砌莎藏墜果，窗雪浸殘經。只有歸山計，茫茫何所營。
相邀寒影晚，惜別故山空。鄰里疏林在，池塘野水通。十年難遇後，一醉幾人同。復此悲行子，蕭蕭逐轉蓬。
青冥亦自守，軟弱強扶持。味苦夏蟲避，叢卑春鳥疑。軒墀曾不重，翦伐欲無辭。幸近幽人屋，霜根結在茲。
禦蹕下都門，軍麾出塞垣。長楊跨武騎，細柳接戎軒。睿曲風雲動，邊威鼓吹喧。坐帷將閫外，俱是報明恩。
北風吹夏雨，和竹亞南軒。豆枕欹涼冷，蓮峰入夢魂。窗多斜迸濕，庭遍瀑流痕。清興知無限，晴來示一言。
將歸汾水上，遠省錦城來。已泛西江盡，仍隨北雁回。暮雲征馬速，曉月故關開。漸向庭闈近，留君醉一杯。
年深宮院在，舊客自相逢。閉戶臨寒竹，無人有夜鐘。降龍今已去，巢鶴竟何從。坐見繁星曉，淒涼識舊峰。
夕照紅於燒，晴空碧勝藍。獸形雲不一，弓勢月初三。雁思來天北，砧愁滿水南。蕭條秋氣味，未老已深諳。
猿鳴三峽裡，行客舊沾裳。復道從茲去，思君不暫忘。開襟春葉短，分手夏條長。獨有幽庭桂，年年空自芳。
吟去望雙旌，滄洲晚氣清。遙分高岳色，亂出遠蟬聲。楚霽雲連寺，湘寒浪浸城。孤猿不可聽，一聽白髭生。
肅肅花絮晚，菲菲紅素輕。日長唯鳥雀，春遠獨柴荊。數有關中亂，何曾劍外清。故鄉歸不得，地入亞夫營。
倚恃才難繼，昂藏貌不恭。騎驢沖大尹，奪卷忤宣宗。馳譽超先輩，居官下我儂。司倉舊曹署，一見一心忡。
鳳吹遙將斷，龍旗送欲還。傾都邀節使，傳酌緩離顏。春磧沙連海，秋城月對關。和戎因賞魏，定遠莫辭班。
歸岫香爐碧，行吟步益遲。諸侯師不得，樵客偶相隨。思舊江雲斷，談玄岳月移。只應張野輩，異代作心知。
彩雲驚歲晚，繚繞孤山頭。散作五般色，凝為一段愁。影雖沉澗底，形在天際游。風動必飛去，不應長此留。
微涼砧滿城，林下石床平。發豈無端白，詩須出世清。鄰僧同樹影，砌月浸蛩聲。獨自更深坐，無人知此情。
掛席逐歸流，依依望虎丘。殘春過楚縣，夜雨宿吳洲。野寺吟詩入，溪橋折筍游。到官無一事，清靜有諸侯。
東林生早涼，高枕遠公房。大士看心後，中宵清漏長。驚蟬出暗柳，微月隱迴廊。何事沈痾久，舍毫問藥王。
春事日已歇，池塘曠幽尋。殘紅披獨墜，嫩綠間淺深。偃仰卷芳褥，顧步愛新陰。謀春未及竟，夏初遽見侵。
遠過張正見，詩興自依依。西府軍城暮，南庭吏事稀。草檐宜日過，花圃任煙歸。更料重關外，群僚候啟扉。
竄逐勿復哀，慚君問寒灰。浮雲本無意，吹落章華台。遠別淚空盡，長愁心已摧。二年吟澤畔，憔悴幾時回。
謝山南畔州，風物最宜秋。太守懸金印，佳人敞畫樓。凝缸暗醉夕，殘月上汀州。可惜當年鬢，朱門不得游。
越客不成歌，春風起淥波。嶺重寒不到，海近瘴偏多。野戍桄榔發，人家翡翠過。翻疑此中好，君問定如何。
世界曾行遍，全無行可修。炎涼三衲共，生死一身休。片斷雲隨體，稀疏雪滿頭。此門無所著，不肯暫淹留。
暗暗淡淡紫，融融冶冶黃。陶令籬邊色，羅含宅裡香。幾時禁重露，實是怯殘陽。願泛金鸚鵡，升君白玉堂。
平楚干戈後，田園失耦耕。艱難登一第，離亂省諸兄。樹沒春江漲，人繁野渡晴。閒來思學館，猶夢雪窗明。
化塔龍山起，中天鳳輦迂。彩旒牽畫剎，雜佩冒香萸。寶葉擎千座，金英漬百盂。秋雲飄聖藻，霄極捧連珠。
綠樹深深處，長明焰焰燈。春時游寺客，花落閉門僧。萬法心中寂，孤泉石上澄。勞生莫相問，喧默不相應。
行邁南康路，客心離怨多。暮煙葵葉屋，秋月竹枝歌。孤鶴唳殘夢，驚猿嘯薜蘿。對江翹首望，愁淚疊如波。
雉堞臨朱檻，登茲便散愁。蟬聲怨炎夏，山色報新秋。江轉穿雲樹，心閒隨葉舟。仲宣徒有嘆，謝守幾追游。
玉壺傾菊酒，一顧得淹留。彩筆征枚叟，花筵舞莫愁。管弦能駐景，松桂不停秋。為謝蓬蒿輩，如何霜霰稠。
獨酌無多興，閒吟有所思。一杯新歲酒，兩句故人詩。楊柳初黃日，髭鬚半白時。蹉跎春氣味，彼此老心知。
清苦月偏知，南歸瘦馬遲。橐輕緣換酒，發白為吟詩。水色西陵渡，松聲伍相祠。聖朝思直諫，不是掛冠時。
適賀一枝新，旋驚萬里分。禮闈稱獨步，太學許能文。征馬望春草，行人看暮雲。遙知倚門處，江樹正氛氳。
十年劍中路，傳盡本師經。曉月下黔峽，秋風歸敬亭。開門新樹綠，登閣舊山青。遙想論禪處，松陰水一瓶。
草堂前有山，一見一相寬。處世貴僧靜，青松因歲寒。他山逢舊侶，盡日話長安。所以閒行跡，千迴繞藥欄。
疾風吹征帆，倏爾向空沒。千里在俄頃，三江坐超忽。向來共歡娛，日夕成楚越。落羽更分飛，誰能不驚骨。
瘦馬倦行役，斜陽勸著鞭。野橋寒樹亞，山店暮雲連。退鷁風雖急，攀龍志已堅。路人休莫笑，百里有時賢。
郡僻人事少，雲山常眼前。偶從池上醉，便向舟中眠。與子居最近，周官情又偏。閒時耐相訪，正有床頭錢。
獨在山阿里，朝朝遂性情。曉泉和雨落，秋草上階生。因客始沽酒，借書方到城。詩情聊自遣，不是趁聲名。
蓬門常晝掩，竹徑寂無人。鳥起飄松霰，麇行動谷榛。應知禽魚侶，合與薜蘿親。遙憶平皋望，溪煙已發春。
山寒草堂暖，寂夜有良朋。讀易分高燭，煎茶取折冰。庭垂河半形，窗露月微棱。俱入論心地，爭無俗者憎。
從此無期見，柴門對雪開。二毛逢世難，萬恨掩泉台。返照空堂夕，孤城弔客回。漢家偏訪道，獨畏鶴書來。
平生睡足處，雲夢澤南州。一夜風欺竹，連江雨送秋。格卑常汩汩，力學強悠悠。終掉塵中手，瀟湘釣漫流。
四海無拘繫，行心興自濃。百年三事衲，萬里一枝筇。夜減當晴影，春消過雪蹤。白雲深處去，知宿在何峰。
秋蛩聲尚在，切切起蒼苔。久是忘情者，今還有事來。微霜風稍靜，圓月霧初開。此思誰能遣，應須執酒杯。
回報隱居士，莫愁山興闌。求人顏色盡，知道性情寬。信譜彈琴誤，緣崖劚藥難。東皋亦自給，殊愧遠相安。
夜來思道侶，木葉向人飄。精舍池邊古，秋山樹下遙。磬寒徹幾里，雲白已經宵。未得同居止，蕭然自寂寥。
老歸江上村，孤寂欲何言。世亂時人物，家貧後子孫。青山寒帶雨，古木夜啼猿。惆悵西川舉，戎裝度劍門。
何處懷君切，令人欲白頭。偶尋花外寺，獨立水邊樓。不得論休戚，何因校獻酬。吟餘興難盡，風笛起漁舟。
平明坐虛館，曠望幾悠哉。宿霧分空盡，朝光度隙來。影低藤架密，香動藥闌開。未展山陽會，空留池上杯。
登車君莫望，故絳柳條春。蒲澤逢胡雁，桃源見晉人。佐軍髯尚短，擲地思還新。小謝常攜手，因之醉路塵。
攜手贈將行，山人道姓名。光陰薊子訓，才術褚先生。牆上梨花白，尊中桂酒清。洛陽無二價，猶是慕風聲。
駕鶴排朱霧，乘鸞入紫煙。凌晨味潭菊，薄暮玩峰蓮。玉葉低樑下，金飀引窗前。嘯傲雲霞際，留情鱗羽年。
清羸一飯師，閒院亦披衣。應詔常翻譯，修心出是非。雪中疏磬度，林際晚風歸。蔬食常來此，人間護淨稀。
文武功成後，居為百闢師。林園窮勝事，鐘鼓樂清時。擺落遺高論，雕鎸出小詩。自然無不可，范蠡爾其誰。
雲影蔽遙空，無端淡復濃。兩旬綿密雨，二月似深冬。詩酒從教數，簾幃一任重。孰知春有地，微露小桃紅。
為郎三載後，寵命一朝新。望苑遷詞客，儒林拜丈人。鶯飛綺閣曙，柳拂畫堂春。幾日調金鼎，諸君慾望塵。
默坐非關悶，凝情只在詩。庭閒花落後，山靜月明時。答客言多簡，尋僧步稍遲。既同和氏璧，終有玉人知。
亞歲崇佳宴，華軒照淥波。渚芳迎氣早，山翠向晴多。推往知時訓，書祥辨政和。從公惜日短，留賞夜如何。
不須行借問，為爾話閩中。海島陰晴日，江帆來去風。道游玄度宅，身寄朗陵公。此別何傷遠，如今關塞通。
六文開玉篆，八體曜銀書。飛毫列錦繡，拂素起龍魚。鳳舉崩雲絶，鸞驚游霧疏。別有臨池草，恩沾垂露餘。
君過湟中去，尋源未是賒。經春逢白草，盡日度黃沙。雙節行為伴，孤烽到似家。和戎非用武，不學李輕車。
先生臥碧岑，諸祖是知音。得道無一法，孤雲同寸心。嵐光薰鶴詔，茶味敵人參。苦向壺中去，他年許我尋。
高處望瀟湘，花時萬井香。雨餘憐日嫩，歲閨覺春長。霞剎分危榜，煙波透遠光。情知樓上好，不是仲宣鄉。
賢哉彼沮溺，避世全其真。孔父棲棲者，征途方問津。行藏既異跡，語默豈同倫。耦耕長林下，甘與鳥雀群。
水怪潛幽草，江雲擁廢居。雷驚空屋柱，電照滿床書。竹瓦風頻裂，茅檐雨漸疏。平生滄海意，此去怯為魚。
憤憤嘔讒書，無人誦子虛。傷心天祐末，搔首懿宗初。海樹青叢短，湖山翠點疏。秋濤看足否，羅剎石邊居。
侯門初擁節，禦苑柳絲新。不是悲殊命，唯愁別近親。黃鶯遷古木，朱履從清塵。想到千山外，滄江正暮春。
不遇修寺日，無錢入影堂。故來空禮拜，臨去重添香。僧得名難近，燈傳火已長。發心依止後，借住有鄰房。
日暮荒亭上，悠悠旅思多。故鄉臨桂水，今夜渺星河。暗草霜華髮，空亭雁影過。興來誰與晤，勞者自為歌。
南朝分古郡，山水似湘東。堤月吳風在，湔裾楚客同。桂寒初結旆，蘋小欲成叢。時晦佳游促，高歌聽未終。
浮雲流水心，只是愛山林。共恨多年別，相逢一夜吟。既能持苦節，勿謂少知音。憶就西池宿，月圓松竹深。
得一流玄澤，通三禦紫宸。遠葉千齡運，遐銷九域塵。絶瑞駢闐集，殊祥絡繹臻。登年慶棲畝，稔歲賀盈囷。
昨秋今復春，役役是非身。海上無歸路，城中作老人。流年何處在，白日每朝新。聞有長生術，將求未有因。
人錄尚書事，家臨禦路傍。鑿池通渭水，避暑借明光。印綬妻封邑，軒車子拜郎。寵因宮掖裡，勢極必先亡。
濾水與龕燈，長長護有情。自從青草出，便不下階行。北闕應無夢，南山舊有名。將何喻浮世，惟指浪漚輕。
不惜白日短，乍容清夜長。坐聞風露滴，吟覺骨毛涼。興寢無諸病，空閒有一床。天明振衣起，苔砌落花香。
江行春欲半，孤枕弋陽堤。雲暗猶飄雪，潮寒未應溪。飲猿聞棹散，飛鳥背船低。此路成幽絶，家山鞏洛西。
楚縣入青楓，長江一派通。板橋尋謝客，古邑事陶公。片雨收山外，連雲上漢東。陸機猶滯洛，念子望南鴻。
萬古商於地，憑君泣路岐。固難尋綺季，可得信張儀。雨氣燕先覺，葉陰蟬遽知。望鄉尤忌晚，山晚更參差。
